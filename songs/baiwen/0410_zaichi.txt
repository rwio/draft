載馳。許穆夫人作也。閔其宗國顛覆。自傷不能救也。衛懿公為狄人所滅。國人分散。露於漕邑。許穆夫人閔衛之亡。傷許之小。力不能救。思歸唁其兄。又義不得。故賦是詩也。
載馳載驅。歸唁衛侯。驅馬悠悠。言至于漕。大夫跋涉。我心則憂。
既不我嘉。不能旋反。視爾不臧。我思不遠。
既不我嘉。不能旋濟。視爾不臧。我思不閟。
陟彼阿丘。言采其。女子善懷。亦各有行。許人尤之。眾穉且狂。
我行其野。芃芃其麥。控于大邦。誰因誰極。大夫君子。無我有尤。百爾所思。不如我所之。
　　　載馳五章一章六句二章四句一章六句一章八句
　　鄘國十篇三十章百七十六句
