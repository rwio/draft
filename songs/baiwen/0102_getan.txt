葛覃。后妃之本也。后妃在父母家。則志在於女功之事。躬儉節用。服澣濯之衣。尊敬師傅。則可以歸安父母。化天下以婦道也。
葛之覃兮。施于中谷。維葉萋萋。黃鳥于飛。集于灌木。其鳴喈喈。
葛之覃兮。施于中谷。維葉莫莫。是刈是濩。為絺為綌。服之無斁。
言告師氏。言告言歸。薄汙我私。薄澣我衣。害澣害否。歸寧父母。
　　　葛覃三章章六句
