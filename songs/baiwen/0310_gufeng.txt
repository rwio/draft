谷風。刺夫婦失道也。衛人化其上。淫於新昏而棄其舊室。夫婦離絕。國俗傷敗焉。
習習谷風。以陰以雨。黽勉同心。不宜有怒。采葑采菲。無以下體。德音莫違。及爾同死。
行道遲遲。中心有違。不遠伊邇。薄送我畿。誰謂荼苦。其甘如薺。宴爾新昏。如兄如弟。
涇以渭濁。湜湜其沚。宴爾新昏。不我屑以。毋逝我梁。毋發我笱我躬不閱。遑恤我後。
就其深矣。方之舟之。就其淺矣。泳之游之。何有何亡。黽勉求之。凡民有喪。匍匐救之。
不我能慉。反以我為讎。既阻我德。賈用不售。昔育恐育鞫。及爾顛覆。既生既育。比予于毒。
我有旨蓄。亦以御冬。宴爾新昏。以我御窮。有洸有潰。既詒我肄。不念昔者。伊余來塈。
　　　谷風六章章八句
