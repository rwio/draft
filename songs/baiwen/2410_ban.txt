板。凡伯刺厲王也。
上帝板板。下民卒癉。出話不然。為猶不遠。靡聖管管。不實於亶。猶之未遠。是用大諫。
天之方難。無然憲憲。天之方蹶。無然泄泄。辭之輯矣。民之洽矣。辭之懌矣。民之莫矣。
我雖異事。及爾同寮。我即爾謀。聽我嚻嚻。我言維服。勿以為笑。先民有言。詢于芻蕘。
天之方虐。無然謔謔。老夫灌灌。小子蹻蹻。匪我言耄。爾用憂謔。多將熇熇。不可救藥。
天之方懠。無為夸毗。威儀卒迷。善人載尸。民之方殿。屎則莫我敢葵。喪亂蔑資。曾莫惠我師。
天之牖民。如壎如篪。如璋如圭。如取如攜。攜無曰益。牖民孔易。民之多辟。無自立辟。
价人維藩。大師維垣。大邦維屏。大宗維翰。懷德維寧。宗子維城。無俾城壞。無獨斯畏。
敬天之怒。無敢戲豫。敬天之渝。無敢馳驅。昊天曰明。及爾出王。昊天曰旦。及爾游衍。
　　　板八章章八句
　　生民之什十篇六十五章四百三十三句
