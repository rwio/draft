鳲鳩。刺不壹也。在位無君子。用心之不壹也。
鳲鳩在桑。其子七兮。淑人君子。其儀一兮。其儀一兮。心如結兮。
鳲鳩在桑。其子在梅。淑人君子。其帶伊絲。其帶伊絲。其弁伊騏。
鳲鳩在桑。其子在棘。淑人君子。其儀不忒。其儀不忒。正是四國。
鳲鳩在桑。其子在榛。淑人君子。正是國人。正是國人。胡不萬年。
　　　鳲鳩四章章六句
