卷耳。后妃之志也。又當輔佐君子。求賢審官。知臣下之勤勞。內有進賢之志。而無險詖私謁之心。朝夕思念。至於憂勤也。
采采卷耳。不盈頃筐。嗟我懷人。寘彼周行。
陟彼崔嵬。我馬虺隤。我姑酌彼金罍。維以不永懷。
陟彼高岡。我馬玄黃。我姑酌彼兕觥。維以不永傷。
陟彼砠矣。我馬瘏矣。我僕痡矣。云何吁矣。
　　　卷耳四章章四句
