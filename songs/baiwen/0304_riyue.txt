日月。衛莊姜傷己也。遭州吁之難。傷己不見荅於先君。以至困窮之詩也。
日居月諸。照臨下土。乃如之人兮。逝不古處。胡能有定。寧不我顧。
日居月諸。下土是冒。乃如之人兮。逝不相好。胡能有定。寧不我報。
日居月諸。出自東方。乃如之人兮。德音無良。胡能有定。俾也可忘。
日居月諸。東方自出。父兮母兮。畜我不卒。胡能有定。報我不述。
　　　日月四章章六句
