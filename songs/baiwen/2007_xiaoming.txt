小明。大夫悔仕於亂世也。
明明上天。照臨下土。我征徂西。至于艽野。二月初吉。載離寒暑。心之憂矣。其毒大苦。念彼共人。涕零如雨。豈不懷歸。畏此罪罟。
昔我往矣。日月方除。曷云其還。歲聿云莫。念我獨兮。我事孔庶。心之憂矣。憚我不暇。念彼共人。睠睠懷顧。豈不懷歸。畏此譴怒。
昔我往矣。日月方奧。曷云其還。政事愈蹙。歲聿云莫。采蕭穫菽。心之憂矣。自詒伊戚。念彼共人。興言出宿。豈不懷歸。畏此反覆。
嗟爾君子。無恒安處。靖共爾位。正直是與。神之聽之。式穀以女。嗟爾君子。無恒安息。靖共爾位。好是正直。神之聽之。介爾景福。
　　　小明五章三章章十二句二章章六句
