無羊。宣王考牧也。
誰謂爾無羊。三百維羣。誰謂爾無牛。九十其犉。爾羊來思。其角濈濈。爾牛來思。其耳濕濕。
或降于阿。或飲于池。或寢或訛。爾牧來思。何蓑何笠。或負其餱。三十維物。爾牲則具。
爾牧來思。以薪以蒸。以雌以雄。爾羊來思。矜矜兢兢。不騫不崩。麾之以肱。畢來既升。
牧人乃夢。眾維魚矣。旐維旟矣。大人古之。眾維魚矣。實維豐年。旐維旟矣。室家溱溱。
　　　無羊四章章八句
　　鴻鴈之什十篇三十二章二百三十句
