殷武。祀高宗也。
撻彼殷武。奮伐荊楚。入其阻。裒荊之旅。有截其所。湯孫之緒。
維女荊楚。居國南鄉。昔有成湯。自彼氐羌。莫敢不來享。莫敢不來王。曰商是常。
天命多辟。設都于禹之績。歲事來辟。勿予禍適稼穡匪解。
天命降監。下民有嚴不僭不濫。不敢怠遑。命于下國。封建厥福。
商邑翼翼四方之極。赫赫厥聲。濯濯厥靈。壽考且寧。以保我後生。
陟彼景山。松柏丸丸。是斷是遷。方是虔。松桷有梴。旅楹有閑。寢成孔安。
　　　殷武六章三章章六句二章章七句一章五句
89
　　那五篇十六章百五十四句
