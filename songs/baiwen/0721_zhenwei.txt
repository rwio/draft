溱洧。刺亂也。兵革不息。男女相棄。淫風大行。莫之能救焉。
溱與洧。方渙渙兮。士與女。方秉蕳兮。女曰觀乎。士曰既且。且往觀乎。洧之外。洵訏且樂。維士與女。伊其相謔。贈之以勺藥。
溱與洧。瀏其清矣。士與女。殷其盈矣。女曰觀乎。士曰既且。且往觀乎。洧之外。洵訏且樂。維士與女。伊其將謔。贈之以勺藥。
　　　溱洧二章章十二句
　　鄭國二十一篇五十三章二百八十三句
