杕杜。勞還役也。
有杕之杜。有睆其實。王事靡盬。繼嗣我日。日月陽止。女心傷止。征夫遑止。
有杕之杜。其葉萋萋。王事靡盬。我心傷悲。卉木萋止。女心悲止。征夫歸止。
陟彼北山。言采其杞。王事靡盬。憂我父母。檀車幝幝。四杜痯痯。征夫不遠。
匪載匪來。憂心孔疚。期逝不至。而多為恤。卜筮偕止。會言近止。征夫邇止。
　　　杕杜四章章七句
