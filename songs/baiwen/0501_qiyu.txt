淇奧。美武公之德也。有文章。又能聽其規諫。以禮自防。故能入相于周。美而作是詩也。
瞻彼淇奧。綠竹猗猗。有匪君子。如切如磋。如琢如磨。瑟兮僴兮。赫兮咺兮。有匪君子。終不可諼兮。
瞻彼淇奧。綠竹青青。有匪君子。充耳琇瑩。會弁如星。瑟兮僴兮。赫兮咺兮。有匪君子。終不可諼兮。
瞻彼淇奧。綠竹如簀。有匪君子。如金如錫。如圭如璧。寬兮綽兮。倚重較兮。善戲謔兮。不為虐兮。
　　　淇奧三章章九句
