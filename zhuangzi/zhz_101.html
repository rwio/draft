<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>消搖游第一&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>

<h2>消搖游第一</h2>

<p class="zt"><q>「消搖」</q>疊韻謰語也。外篇天運曰「以游消搖之虛……消搖，無爲也」，此謂無爲則得消搖，非以消搖即是無爲也。試析而言之：<br>
<q>「消」</q>者，消釋義。田子方篇云「物無道，正容以悟之，使人之意也消」、雜篇則陽云「非相助以德，相助消也」是也。<q>「搖」</q>者，動蕩義。外篇天地云「大聖之治天下也，搖蕩民心，使之成教易俗」、則陽篇云「復命搖作，而以天爲師」是也。蓋消者消其習心，搖者動其真機，習心消而真機動，是之謂消搖。惟消搖而後能游，故曰「消搖游」也。<br>
<em>訓詁家每謂謰語當求其義於聲，不得求其義於字。不知聲與字不相隔，離字而專求聲，則墮入於虛，未爲得也。讀莊子不可不通訓詁，而泥於訓詁，則不能以讀莊子，此亦其一例也。</em><br>
<q>「游」</q>者出入自在而無所沾滯義。一字曰游，雙言之則曰浮游。外篇山木云「乘道德而浮游」，又云「浮游乎萬物之祖」是也。言游又言浮者，浮者不沈溺也，惟能浮而後能游，此其理善泅者無不知之。故外篇達生言丈夫之游於呂梁也，曰「與<abbr title="齊通臍，水漩入處似臍。">齊</abbr>俱入，與<abbr title="汩音胡，司馬云「涌波也」。">汩</abbr>偕出，從水之道而不爲私焉」，「與齊俱入」者游也，「與汩偕出」者浮也。游之義蓋取諸此。孟子謂宋句賤曰「子好游乎？吾語子游『人知之，亦囂囂；人不知，亦囂囂』」<small>見盡心篇</small>。趙岐注曰「囂囂，自得無欲之貌」。就己言則曰「自得無欲」，對物言則曰「不爲私」。莊子之言游與孟子之言游，意略同矣。<br>
<em>竊謂莊子一書，一「游」字足以盡之。故今三十三篇，內篇以消搖游始，外篇以知北游終，其餘各篇，語不及游者殆鮮，而天下篇自道其學則曰「彼其充實不可以已，上與造物者游，而下與外死生、無終始者爲友」，旨趣所寄，不尤爲可見乎？</em><br>
<q>「消搖」</q>，各本多作「逍遙」；<q>「游」</q>，多作「遊」，實非其舊。釋文云「亦作」者，是也，因正之。</p>

<h3>北冥有魚，其名爲鯤。鯤之大，不知其幾千里也。化而爲鳥，其名爲鵬。鵬之背，不知其幾千里也。怒而飛，其翼若垂天之雲。是鳥也，海運則將徙於南冥。南冥者，天池也。</h3>

<p class="zt"><q>「冥」</q>一作溟。冥其本字，加水旁作溟者，後人改也。何以知之？外篇在宥云「至道之精，窈窈冥冥」，天地篇云「視乎冥冥，聽乎無聲。冥冥之中，獨見曉焉，無聲之中，獨聞和焉」，知北游篇云「昭昭生於冥冥，有倫生於無形」。一書所以發端於<q>「北冥」</q>者，即取冥冥之義。若徑作溟，則其義失矣。釋文引梁簡文帝云「窅冥無極，故謂之冥」，觀窅冥之解，亦作冥不作溟之證。且下文曰「窮髮之北有冥海者，天池也」，於「海」上加「冥」字，作冥則可，若作溟，則曰溟又曰海，爲不辭矣。<br>
北於易爲坎之方，南爲離之方。說卦傳曰「離也者明也，萬物皆相見，南方之卦也。聖人南面而聽天下，嚮明而治，蓋取諸此也」。夫離南爲明，則坎北爲暗可知。鯤化爲鵬，由北而南徙，象昭昭生於冥冥也。然南亦謂之冥者，名從其朔，且以見微顯一源，非有二也。老子曰「此二者同出而異名，同謂之玄」，莊之言冥，猶老之言玄。故揚子雲以玄對白，義可見也<small>見雄所作解嘲曰「人有嘲雄以玄之尚白」云云</small>。<br>
曰<q>「魚」</q>者，取象於卦之中孚。中孚曰「遯魚吉」是也<small>遯魚從虞氏義</small>。卦氣起於中孚，鄭康成玄曰「中孚爲陽，貞於十一月子」，正坎之方也。<br>
<q>「其名爲鯤」</q>者，鯤之爲言混也。老子曰「有物混成，先天地生」是也。繼之曰「鯤之大不知其幾千里」，則所謂「吾不知其名，字之曰道，強爲之名曰大」者也<small>並見老子書</small>。<br>
<q>「化而爲鳥」</q>者，取象於卦之小過。小過曰「有飛鳥之象焉」是也。中孚旁通小過，故魚化而鳥。康成曰「小過爲陰，貞於六月未」，則正離之方也。中孚陽而小過陰者，中孚之大象爲離，而小過之大象爲坎也。大象爲離而居坎方，大象爲坎而居離方，陰陽互根，是乃所以爲易也。知夫陰陽互根之理，則知北稱冥，而南亦可曰冥矣。<br>
<q>「其名爲鵬」</q>，鵬之爲言朋也。坤卦曰「利西南得朋」，得朋猶得明也<small>詳見虞氏易</small>。鵬言背，艮之止也。言<q>「怒而飛」</q>，震之動也。<q>「海運」</q>者風，巽也。<q>「天池」</q>者澤，兌也。蓋於是坎離震巽艮兌，六子之卦，無不具備。六子之卦備，即六十四卦無不備，而總之者則爲乾坤，故後有「乘天地之正而御六氣之辨」之言也。若以乾卦六爻說之，則鯤者，初爻之潛龍<small>遯魚猶潛龍也</small>；化者，二爻之見龍；怒者，四爻之或躍在淵；飛者，五爻之飛龍在天；後言飛而有待於風之積，則三爻之終日乾乾；去以六月而必息，又所以免於上爻之亢而至悔也。<br>
<em>是故莊子之書，多取象於易而取義於老。取義於老，人或知之；取象於易，則知之者鮮矣。茲故特爲發之。又當知莊出於易，老亦出於易。苟不明易，不能通莊，則亦不能通老，不能通老，則莊之取義於老者，實亦不能通也。故吾嘗謂學者不可不先明易，以此也。</em></p>

<h3>齊諧者，志怪者也。諧之言曰「鵬之徙於南冥也，水擊三千里，摶扶搖而上者九萬里，去以六月息者也」。野馬也，塵埃也，生物之以息相吹也。天之蒼蒼，其正色邪？其遠而無所至極邪？其視下也，亦若是則已矣。</h3>

<p class="zt">鯤化鵬飛，羌無事實。此寓言篇所謂「巵言日出，因以曼衍」者也。<em>「巵言」者，司馬彪注云「謂支離無首尾言也」。彪之注最得莊意。支離，急讀之則成巵，故假巵字用之，義不在其成爲酒器也。</em>以其爲支離之言，故又託於齊諧以實之。曰諧曰怪，明其爲「謬悠之說，荒唐之言」<small>語見天下篇</small>，欲讀者之忘言而得意也<small>「得意忘言」，語見外物篇</small>。孟子言「齊東野人之語」，此云<q>「齊諧」</q>，蓋齊地濱海，濱海者人多玄想，多玄想者多誕辭，鄒衍之倫所以談大九州也。<br>
<q>「水擊」</q>者，翼擊水面而行也。翼擊水面三千里，然後<q>「摶扶搖而上者九萬里」</q>，言其不輕舉也。易升卦曰「南征吉」，象曰「君子以順德，積小以高大」，順之爲言漸也，即不輕舉之義。下文言「水之積」、「風之積」，蓋根於此矣。<br>
<q>「扶搖」</q>者，飈也。爾雅釋天曰「扶搖謂之猋」猋與飈同，郭璞注曰「暴風從下上」是也。古扶字讀重脣，故急讀之則曰飈，緩讀之則爲扶搖。此不言飈而作扶搖者，亦有取搖蕩之義。搖蕩猶鼓舞也。<br>
<q>「摶」</q>之爲言專也。老子曰「專氣致柔」，此言風猶言氣，觀「以息相吹」語可見，故曰「摶扶搖而上」，以表摶風即是專氣。各本「摶」有作「搏」者，則傳寫之譌，章太炎莊子解故反以作「摶」爲形誤，而曰風不可摶，蓋未明莊子之旨也。<br>
<q>「上者九萬里」</q>，乾卦九五飛龍之象也，後云「乘雲氣，御飛龍，而游乎四海之外」，即承此文而言。<br>
<q>「去以六月息者也」</q>，諧之言止此。息者止也。六月而止，所以免於亢龍之悔，已見前注。<em>莊書「息」字有兩義，一者息止之息，如此「以六月息」及大宗師篇「息我以老」是也；一者氣息之息，如此「生物之以息相吹」及大宗師篇「其息深深，真人之息以踵，衆人之息以喉」是也。或以「六月息」之息與「以息相吹」之息一例釋之，誤之甚也。</em><br>
<q>「野馬」</q>者，澤地游氣，曉起野望可以見之，形如羣馬驟馳，故曰野馬。野馬塵埃，皆氣機之鼓蕩，前後移徙，上下不停，故曰<q>「以息相吹」</q>。此云「以息相吹」，猶齊物論篇之言「大塊噫氣」矣。野馬塵埃而謂之<q>「生物」</q>者，所謂「生生之謂易」<small>見易繫辭傳</small>，以其流動而變化言，非如今人之言生物無生物比也。「野馬」三句，蓋借小以明大。<br>
<q>「天之蒼蒼」</q>三句，下之視上也。<q>「正色」</q>猶言本色。本色如是，抑以遠而無極，故望之如是，不能臆定，故作疑辭而兩用<q>「邪」</q>字。類書引此，「邪」有作「也」者，也猶邪也。此借下以明上，故曰<q>「其視下也，亦若是則已矣」</q>。<q>「其」</q>指鵬言，<q>「若是」</q>者，上之視下與下之視上無二致也。<br>
<q>「三千里」</q>言其遠，<q>「九萬里」</q>言其高，<q>「六月」</q>言其久。三也，九也，六也，亦皆易象。三，一卦爻數；九，老陽數；六，老陰數也。老子曰「大曰逝，逝曰遠，遠曰反」<small>三「曰」字皆與「則」同</small>，道無有不反，故曰<q>「去以六月息」</q>，息則反矣。</p>

<h3>且夫水之積也不厚，則其負大舟也無力。覆杯水於坳堂之上，則芥爲之舟，置杯焉則膠，水淺而舟大也。風之積也不厚，則其負大翼也無力。故九萬里，則風斯在下矣，而後乃今培風，背負青天而莫之夭閼者，而後乃今將圖南。蜩與學鳩笑之曰「我決起而飛，槍榆枋，時則不至，而控於地而已矣，奚以之九萬里而南爲？」適莽蒼者，三飡而反，腹猶果然；適百里者，宿舂糧；適千里者，三月聚糧。之二蟲又何知？</h3>

<p class="zt"><q>「負」</q>，猶載也。<q>「覆」</q>，傾也。<q>「杯水」</q>，一杯之水。<q>「坳堂」</q>，堂坳也。堂坳而曰「坳堂」，猶兔罝之詩逵中曰「中逵」，林中曰「中林」<small>見詩國風周南</small>，古人自有此語法也。<q>「坳」</q>，地之<abbr title="音洼">窊</abbr>也。<q>「芥」</q>，芥子。<q>「膠」</q>，膠著也。<br>
<q>「風斯在下」</q>，見鵬之在風上，而可以御風也。<br>
<q>「培」</q>，益也，養也。莊子言<q>「培風」</q>，猶孟子言「養氣」<small>見公孫丑篇</small>。氣而不養，則暴其氣，曷以任重致遠乎？<q>「圖」</q>，謀也。曰「培」曰「圖」，審慎之至，其中固大有工夫在，故兩言<q>「而後乃今」</q>，難之也。王念孫解培爲馮<small>見王氏讀書雜誌</small>，此禪師家所譏以活句爲死句，不唯失其義，兼亦亡其神，不可不辯也。<br>
<q>「背負青天」</q>，易大畜卦上九「何天之衢」之象也<small>何，荷之本字，負、荷一義</small>。<q>「夭」</q>，屈也。<q>「閼」</q>與遏同。無有屈之遏之者，何天之衢之所以亨也。故此言<q>「積」</q>，即大畜之「畜」。大畜言畜德<small>見大畜象辭</small>，孟子言集義<small>見養氣章</small>，莊子則以積風培風爲譬，其實一也。<br>
<q>「蜩」</q>，蟬之小而青色者，俗謂之知了。知了即蜩之緩讀，舌頭舌上，古音相通也。<q>「學」</q>，一作鷽，<q>「學鳩」</q>，山鵲也。<q>「笑之」</q>者，老子所謂「下士聞道則大笑之，不笑不足以爲道也」。<q>「決起」</q>，決然而起，起之易也。<q>「槍」</q>，漢書路溫舒傳「見獄吏則頭槍地」，顏注云「槍，抵也」。從木作槍者，言如槍之刺，見其飛勢之疾也。各本有作「搶」者，妄人所改，不可從。<q>「榆枋」</q>，二木名。枋，檀之類也。<q>「時則不至」</q>，謂不至一時，倒文也。或解「不至」爲不至於榆枋者，誤。<q>「控」</q>，猶投也。不時而投於地，時之暫也。<em>起易、飛疾、時暫，正與「水擊三千里，摶扶搖而上者九萬里，去以六月息」之文對照。蓋淺學速成之徒類如此，故鳩曰學鳩，用一「學」字微露其意。讀莊子若此等處，皆未可輕易放過也。</em><q>「之九萬里而南」</q>，「之」，適也。<br>
<q>「莽蒼」</q>，草木蓊鬱之狀，謂郊野也。<q>「飡」</q>，同餐。古者摶飯而食，一摶食爲一飡，三飡而告飽，故一飡實一飯也<small>詳見儀禮公食大夫禮</small>。<q>「果然」</q>，謂腹飽充實，如果然也。<q>「宿」</q>，先一宿也。<q>「糧」</q>行道之食。孟子云「行者有裹糧」是也<small>見梁惠王篇</small>。<q>「宿舂糧」</q>，豫爲備也。<q>「三月聚糧」</q>，<q>「聚」</q>猶積也。久積而後足用也。<q>「之二蟲」</q>，此二蟲也，指蜩與學鳩言。<q>「又何知」</q>，言其不足知於此也。郭象注云「二蟲謂鵬蜩。對大於小，所以均異趣也」，又云「夫小大雖殊，而放於自得之場，則物任其性，事稱其能，各當其分，消搖一也。豈容勝負於其間哉？」<small>見消搖游篇名下</small>。此以齊物論義作釋，非本篇之旨。本篇讚大而斥小，下文曰「小知不及大知，小年不及大年」，又曰「此小大之辯也」，其意明甚，安得謂以均異趣而無勝負於其間也。郭子玄之說，實足貽學者之惑，故特著而辯之。</p>

<h3>小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥靈者，以五百歲爲春，五百歲爲秋；上古有大椿者，以八千歲爲春，八千歲爲秋；而彭祖乃今以久特聞，眾人匹之，不亦悲乎。</h3>

<p class="zt">言<q>「知」</q>而忽及<q>「年」</q>，曼衍而無極，此其所以爲「巵言」也。然年爲賓而知爲主，故下文「不知晦朔」、「不知春秋」，仍要歸於「知」。<br>
<q>「朝菌」</q>，朝生之菌也。列子湯問篇曰「朽壤之上，有菌芝者，生於朝，死於晦」，此晦謂暮。朝生而暮死，一日之物耳，故曰<q>「不知晦朔」</q>。朔，月之始；晦，月之終也。
<q>「蟪蛄」</q>，蜩屬。楚辭所云寒螿者也。春生者夏死，夏生者秋死，故曰<q>「不知春秋」</q>。<q>「冥靈」</q>，冥海靈龜也。<q>「椿」</q>，禹貢「杶榦栝柏」之杶。特曰「大」者，言其非常杶也。<q>「彭祖」</q>，姓錢名鏗，見世本與劉向列仙傳。列子力命篇云「彭祖智不出堯舜之上而年八百」，列仙傳有「彭祖殷末已七百六十七歲而不衰老」語，與列子略相近，而本書大宗師篇則曰「彭祖得之，上及有虞，下及五伯」，是其生於舜時，至春秋尚存，歷夏商周三代，殆千數百歲矣。疑出語增，未可執以爲實。<q>「以久特聞」</q>，猶言特以久聞。<q>「久」</q>謂壽考也。<q>「匹」</q>，比也。言欲比並之。<q>「悲」</q>者，悲其知有小年而不知有大年也。</p>

<h3>湯之問棘也是已。「窮髮之北有冥海者，天池也。有魚焉，其廣數千里，未有知其修者，其名爲鯤。有鳥焉，其名爲鵬，背若大山，翼若垂天之雲，摶扶搖羊角而上者九萬里，絕雲氣，負青天，然後圖南，且適南冥也。斥鴳笑之曰『彼且奚適也？我騰躍而上，不過數仞而下，翱翔蓬蒿之間，此亦飛之至也。而彼且奚適也？』」<br>
此小大之辯也。</h3>

<p class="zt">此寓言篇之所謂「重言」也。「重言」者，引古先之說以爲重，以見己說之未始無所根也。<br>
<q>「湯」</q>，殷王成湯。<q>「棘」</q>，夏人名。列子湯問篇作殷湯問於夏革。革棘古一音，故字得通也。<br>
<q>「窮」</q>，盡也。<q>「窮髮」</q>猶言不毛，謂荒漠之北也。上言「南冥者天池也」，此<q>「窮髮之北有冥海」</q>，而亦曰<q>「天池」</q>者，明南北皆假象，非果爲異地也。<q>「修」</q>，長也。<q>「大」</q>，讀太，即泰山。<q>「羊角」</q>，風名，以其盤旋迴轉如羊角然，故謂之羊角。<q>「且適南冥」</q>，將適南冥也。<br>
<q>「斥」</q>，斥澤。<q>「鴳」</q>一作鷃，字同，鶉之屬也。上蜩與學鳩曰「時則不至，而控於地而已矣」，擬自棄者之言也。<q>「翱翔蓬蒿之間，此亦飛之至也」</q>，擬自暴者之言也。自棄與自暴雖不同，要其爲小知則一也。<q>「仞」</q>，七尺。<q>「翱」</q>，翼一上一下，<q>「翔」</q>，迴飛也。<br>
自<q>「窮髮之北」</q>至<q>「而彼且奚適也」</q>，述夏棘之言。言問不言答，省文可知也。<br>
<q>「此小大之辨也」</q>，總結篇首以來之文。<q>「辨」</q>猶分也。</p>

<h3>故夫知效一官，行比一鄉，德合一君，<abbr title="郭慶藩莊子集釋訓「而」爲能，當從之。">而</abbr>徵一國者，其自視也亦若此而已矣。而宋榮子猶然笑之。且舉世而譽之而不加勸，舉世而非之而不加沮，定乎內外之分，辨乎榮辱之竟，斯已矣。彼其於世，未數數然也。雖然，猶有未樹也。夫列子御風而行，泠然善也，旬有五日而後反。彼於致福者，未數數然也。此雖免乎行，猶有所待也。若夫乘天地之正，而御六氣之辨，以游無窮者，彼且惡乎待哉。故曰「至人無己，神人無功，聖人無名」。</h3>

<p class="zt"><q>「知」</q>同智。<q>「行」</q>讀去聲。<q>「效」</q>謂能其事也。<q>「比」</q>猶周也。<q>「徵」</q>見信也。<q>「若此」</q>，此，斥鴳也。<br>
<abbr title="若依郭慶藩莊子集釋訓「而」爲能，此句「而德」下當增「而能」二字。">由知而行而德</abbr>，由一官而一鄉而一君一國，其中亦自有小大，然要之皆徇名而務外，故宋榮子猶笑之。「猶」言<q>「猶然」</q>，猶今「當」言「當然」，「然」者，加強語勢之辭。注家有以「猶然」爲笑貌者，非也。<br>
<q>「宋榮子」</q>，即天下篇之宋<abbr title="音刑">鈃</abbr>，孟子之宋<abbr title="音坑">牼</abbr><small>見告子篇</small>，牼、鈃、榮，並一聲之轉。加子者，尊稱之也。韓非子顯學篇曰「宋榮子之議，設不鬥爭，取不隨仇，不羞囹圄，見侮不辱」，與天下篇言「宋鈃見侮不辱，救民之鬬，禁攻寢兵，救世之戰」其說正合，故知是一人也。<br>
<q>「勸」</q>，勉也。<q>「沮」</q>，沮喪之沮。<br>
<q>「分」</q>，讀去聲。<br>
<q>「辨」</q>，別也。<q>「竟」</q>，同境，界也。<br>
自<q>「舉世」</q>以下，蓋宋榮之所得。<q>「且」</q>者，發端之辭。<br>
<q>「斯已矣」</q>，猶言斯可矣。故曰<q>「彼其於世未數數然也」</q>。<q>「數數」</q>，猶汲汲。<q>「世」</q>者，世情，即指非譽榮辱，所謂外也。<br>
<q>「樹」</q>，立也。<q>「未樹」</q>，言未有以自立。自立者，自得也。鴳之笑鵬，以小笑大。宋榮之笑<q>「知效一官」</q>數者，則以大笑小，似有間矣，顧曰<q>「斯已矣」</q>，猶是自足之見，斯其所得亦淺哉，故斷之曰<q>「猶有未樹」</q>。<br>
<q>「列子」</q>名御寇，書中屢稱之，不獨雜篇有列御寇篇也。漢書藝文志，道家有列子八篇。今列子之書，多後人附益，蓋非其舊。其黃帝篇曰「列子師老商氏，友伯高子，進二子之道<small>進與盡同</small>，乘風而歸。尹生聞之，從列子請蘄其術<small>中有節文</small>。列子曰『自吾之事夫子友若人也，三年之後，心不敢念是非，口不敢言利害，始得夫子一眄而已；五年之後，心庚念是非，口庚言利害<small>庚與更同</small>，夫子始一解顏而笑；七年之後，從心之所念，庚無是非，從口之所言，庚無利害<small>從讀縱</small>，夫子始一引吾並席而坐；九年之後，橫心之所念，橫口之所言<small>橫讀去聲</small>，亦不知我之是非利害歟，亦不知彼之是非利害歟，亦不知夫子之爲我師、若人之爲我友，內外進矣<small>進同盡</small>，而後眼如耳，耳如鼻，鼻如口，無不同也。心凝神釋，骨肉都融，不覺形之所倚，足之所履，隨風東西，猶木葉榦殼<small>榦與乾同</small>，竟不知風乘我邪，我乘風乎？』」其寫乘風之狀，與所以致之之功，爲文甚美，爲義甚密。然疑即因莊文此文從而敷衍增飾之者。實則御風特守氣之譬喻耳。觀外篇達生子列子問關尹「至人」之言，可以見也。<br>
<q>「冷然」</q>，輕嫖貌。<br>
<q>「福」</q>，猶善也。<q>「致福」</q>，即指上「定內外之分、辨榮辱之竟」。<br>
<q>「旬有五日而後反」</q>，與「去以六月息」之文相應。旬有五日，一旬有五日也。六月，陰陽消長之期數；旬有五日，朔望盈虧之期數也。<q>「有所待」</q>，猶待乎風也。<br>
<q>「乘天地之正」</q>，<q>「正」</q>者，易既濟卦彖傳所謂「剛柔正而位當」也。<q>「御六氣之辨」</q>，<q>「辨」</q>者，變也<small>見釋文，古辨變可通用</small>。乾卦彖傳所謂「六位時成，時乘六龍以御天」也。<q>「惡」</q>，音烏，<q>「惡乎待」</q>者，禮中庸篇所謂「夫焉有所倚也」。惟無所倚，是以能游於無窮。<br>
<em>此節爲一篇之正文，「至人無己」三句，則一篇之要旨。而「無己」尤要中之要，蓋非至「無己」不足以言「游」，更不足以言「消搖」也。</em><q>「聖人」</q><q>「神人」</q><q>「至人」</q>，雖有三名，至者聖之至，神者聖而不可知之稱<small>孟子曰「聖而不可知之之謂神」，見盡心篇</small>，其實皆「聖人」也。而「無己」必自「無名」「無功」始，故先之以「無名」，次之以「無功」。<q>「無名」</q>者，不自有其名。<q>「無功」</q>者，不自有其功。不自有者，「無己」之漸也。故終歸於<q>「無己」</q>而止焉。</p>

<h3>堯讓天下於許由，曰「日月出矣，而爝火不息，其於光也，不亦難乎。時雨降矣，而猶浸灌，其於澤也，不亦勞乎。夫子立而天下治，而我猶尸之，吾自視缺然，請致天下。」<br>
許由曰「子治天下，天下既已治也，而我猶代子，吾將爲名乎？名者，實之賓也，吾將爲賓乎？鷦鷯巢於深林，不過一枝；偃鼠飲河，不過滿腹。歸休乎君。予無所用天下爲。庖人雖不治庖，尸祝不越樽俎而代之矣。」</h3>

<p class="zt">此以<q>「聖人無名」</q>寄之於堯與許由之讓天下，所謂寓言者也。<br>
<q>「堯」</q>，帝堯，陶唐氏也。<q>「許由」</q>，當時之隱士也。堯以天下讓許由，許由不受，亦見雜篇讓王。司馬遷史記伯夷列傳云「說者曰『堯讓天下於許由，許由恥之，逃隱』。由義至高，其文辭不少槩見，何哉？」蓋疑於說者之言或非實也。然又云「余登箕山，其上蓋有許由冢云」，則由又似實有其人。十口相傳謂之古，莊子之言最達，曰「妄言之妄聽之」，必欲考其真偽，惑矣。<br>
<q>「爝火」</q>，燋火也。爝之與燋，猶嚼之與噍，古今音上下之別也。<q>「日月」</q><q>「時雨」</q>以比由；<q>「爝火」</q><q>「浸灌」</q>以自比。<q>「難」</q><q>「勞」</q>一義，皆言爲力之多而收功之小也。<q>「立而天下治」</q>，外篇在宥所謂「從容無爲，而萬物炊累焉」。<q>「尸」</q>者，尸其位也。<q>「缺然」</q>，不足也。<br>
<q>「子治天下」</q>，治讀平聲，下「治庖」之治同；餘「治」讀去聲，辭之動靜之別也。<br>
<q>「將爲名乎」</q><q>「將爲賓乎」</q>，兩「乎」字同，而其用則異，「爲名」者疑辭，「爲賓」者則決辭，言不欲爲賓，反言之，故曰「將爲賓乎」也。「爲名」「爲賓」，兩「爲」字皆讀去聲。<br>
<q>「鷦鷯」</q>，鳥之小者，善於爲巢，取木葉而口綴緝之，俗謂之巧婦鳥。鳥小而謂之鷦鷯，猶人小而謂之僬僥矣。<q>「偃鼠」</q>，田鼠也，以其偃行地下，故謂之偃鼠。或亦作鼹，則後起字也。<q>「不過一枝」</q><q>「不過滿腹」</q>，皆言贍己之易足也。<br>
<q>「歸休乎君」</q>，猶言「君歸休乎」；<q>「無所用天下爲」</q>，猶言「無所爲而用天下」，皆倒文也。<br>
<q>「庖」</q>，掌庖廚者。<q>「尸」</q>，祭祀之尸。古者祭祀，以神不可見，因立人之年少而習於禮者以爲之主，是謂之尸。上言「我猶尸之」，亦即此義而引申者也。<q>「祝」</q>，代主人通辭於神者。<q>「尊」</q>，一作樽，盛酒之器。<q>「俎」</q>，則所以載牲體者。<q>「不越樽俎而代之」</q>，言各有其分位，不得而攙奪也。淮南子泰族訓亦有此說，而文稍異。曰「今夫祭者：屠割烹殺，剝狗燒豕，調平五味者，庖也；陳簠簋，列樽俎，設籩豆者，祝也；齊明盛服，淵默而不言，神之所依者，尸也<small>齊讀齋</small>。宰祝雖不能<small>宰即庖也</small>，尸不越樽俎而代之」。下續曰「故法者，治之具也，而非所以爲治也，猶弓矢，中之具，而非所以中也<small>兩中字並讀去聲</small>」。觀此，其設喻之意可益明已。</p>

<h3>肩吾問於連叔曰「吾聞言於接輿，大而無當，往而不反。吾驚怖其言，猶河漢而無極也；大有逕庭，不近人情焉。」<br>
連叔曰「其言謂何哉？」<br>
曰「『藐姑射之山，有神人居焉，肌膚若冰雪，淖約若處子；不食五穀，吸風飲露；乘雲氣，御飛龍，而游乎四海之外。其神凝，使物不疵癘而年穀熟』。吾以是狂而不信也。」<br>
連叔曰「然，瞽者無以與乎文章之觀，聾者無以與乎鍾鼓之聲。豈唯形骸有聾盲哉？夫知亦有之。是其言也，猶時女也。之人也，之德也，將旁薄萬物以爲一。世蘄乎亂，孰敝敝焉以天下爲事。之人也，物莫之傷，大浸稽天而不溺，大旱金石流土山焦而不熱。是其塵垢粃穅，將猶陶鑄堯舜者也，孰肯以物爲事。宋人資章甫而適諸越，越人斷髮文身，無所用之。堯治天下之民，平海內之政，往見四子藐姑射之山。汾水之陽，窅然喪其天下焉。」</h3>

<p class="zt">此寄之接輿連叔之言，以明<q>「神人無功」</q>也。<br>
<q>「接輿」</q>，見論語微子篇，謂之楚狂，則楚人也。接輿實非名，以其迎孔子之車，歌而過之，故記者稱之接輿，猶荷蕢者稱之荷蕢<small>見論語憲問篇</small>、晨而啓門者稱之晨門也<small>同上</small>。皇甫謐高士傳曰「楚人陸通，字接輿」，謂接輿姓陸名通，不知何據；若其以接輿爲字，則誤之甚也。<br>
<q>「肩吾」</q>、<q>「連叔」</q>，並無徵。大宗師篇有「肩吾得之以處大山」語，然其名在堪坏馮夷之次，而黃帝顓頊之前，故司馬彪注以爲山神，則與此肩吾名同而實異矣。莊子寓言多出虛構，人之有無，可勿問也。<br>
<q>「大而無當」</q>，「當」讀去聲，中也，謂不中事實也。<q>「往而不反」</q>，謂無有歸宿也。<q>「怖」</q>，惶駭也。言驚又言怖者，甚之之辭也。北方之水河爲大，楚之水漢爲大，<q>「猶河漢而無極」</q>者，言如河漢之水不可得而窮其原委也。<q>「逕」</q>同徑，衺也。<q>「庭」</q>，直也。衺直參差，故曰<q>「大有逕庭」</q>，以形其不近人情有如是者。注者或用逕庭本義作釋，謂如門內地與門外路之分，失之矣。<br>
<q>「藐姑射」</q>之下，肩吾復述接輿之言。<br>
<q>「藐」</q>同邈，遠也。<q>「藐姑射之山」</q>，言遠哉姑射之山也。<q>「姑射」</q>，山名，見山海經，然此特假以託意，不必實指其地。<br>
<q>「淖約」</q>，疊韻謰語，亦作綽約，有斂約義，兼有柔弱義。<q>「處子」</q>，猶處女也。<q>「肌膚若冰雪」</q>，喻其純白之備<small>「純白備」，語見天地篇</small>，「淖約若處子」喻其守靜之篤也<small>「守靜篤」，老子語</small>。<br>
<q>「不食五穀，吸風飲露」</q>，如楚辭遠游云「餐六氣而飲沆瀣，漱正陽而含朝霞」，喻其保神明之清澄，精氣通而麤穢悉除也。<br>
<q>「其神凝」</q>，「凝」如易鼎卦象曰「正位凝命」之凝，葆固而不散也。<br>
<q>「物不疵癘」</q>，物各遂其生也。疵、癘皆病，而癘甚於疵，疫之類也。<q>「年穀熟」</q>，無旱澇之災也。此即中庸「致中和，天地位焉，萬物育焉」之義也。<br>
<q>「狂而不信」</q>，以其言爲狂而不信之也。「狂」讀如字，從接輿爲「楚狂」來。訓詁家謂當讀作誑，似之而實非也。<br>
<q>「與」</q><q>「觀」</q>並讀去聲。<q>「知」</q>同智。<q>「無與」</q>，猶無涉也。<q>「盲」</q>同瞽。<q>「知亦有之」</q>者，知亦有聾盲也。<br>
<q>「是其言」</q>，謂彼接輿所言也。<q>「時」</q>，如論語「時其亡也」之時<small>見陽貨篇</small>，義猶當也。<q>「女」</q>讀汝。<q>「猶時女」</q>者，意謂接輿當汝，故言之只如此。若其實則猶有未盡也。故下更進而嗟歎之曰<q>「之人也，之德也」</q>，既言此人，又言此德，蓋幾於「嗟歎之不足而咏歌之，咏歌之不足而不知手之舞之足之蹈之」者矣。舊注如司馬彪讀「女」如字，以時女爲即處子，固誤；而或者知讀「女」爲「汝」矣，以「時」爲「是」、「也」同「邪」，謂接輿之言豈猶是汝等之見邪，混接輿與連叔之言而等量觀之，失文章之層次，即亦未見其當也。<br>
<q>「將旁薄萬物以爲一」</q>，八字爲句。<q>「薄」</q>如書皋陶謨「外薄四海」之薄，<q>「旁薄」</q>，謂廣被也。廣被萬物而包孕之，故曰<q>「以爲一」</q>。淮南子俶真訓云「旁薄爲一而萬物大優」，即本此文。是讀至<q>「以爲一」</q>句絕，由來舊矣。注家有以「一」字連下「世」字讀，作「以爲一世蘄乎亂」者，大非也。<br>
<q>「蘄」</q>，讀同期。<q>「亂」</q>，如論語「武王曰『予有亂臣十人』」之亂，治也。<q>「世蘄乎亂」</q>者，言世自期於治，若神人則何勞之有，故曰<q>「孰敝敝焉以天下爲事」</q>，<q>「敝敝」</q>猶勞勞也。<br>
<q>「大浸」</q>，謂洪水也。<q>「稽」</q>至也，<q>「稽天」</q>猶書云滔天也<small>見堯典</small>。<q>「金石流」</q>，鎔化而流也。<q>「土山焦」</q>，土與山並焦也。<br>
<q>「物莫之傷」</q>，喻無「人事之患」。大浸不溺，大旱不熱，喻無「陰陽之患」也<small>人事之患、陰陽之患，並見人間世篇</small>。<br>
<q>「塵垢粃糠」</q>，猶言糟粕也。笵土曰陶，笵金曰鑄。<q>「塵垢粃穅，將猶陶鑄堯舜者」</q>，即雜篇讓王所云「道之真以治身，其緒餘以爲國家，其土苴以治天下。帝王之功，聖人之餘事」者也，故曰<q>「孰肯以物爲事」</q>。<br>
上文言「旁薄萬物以爲一」，猶見有物也，此云<q>「孰肯以物爲事」</q>，則並物而忘之，蓋意又更進矣。老子曰「處無爲之事，行不言之教，萬物作焉而不辭。生而不有，爲而不恃，是以功成而不居」，義正類此。蓋於是而無功之蘊闡發無遺矣。此其所以歸之於神人也。<br>
<q>「宋」</q>，微子封國，其都在今河南睢縣。<q>「資」</q>，猶貨也。<q>「章甫」</q>，殷冠名。宋，殷後，其冠猶存殷制，故稱冠爲章甫。<br>
<q>「諸越」</q>，猶於越也。諸、於，皆越人發語辭。越國，夏後，今之紹興即其地。諸暨縣之稱「諸」，亦其聲之遺也。<br>
<q>「斷」</q>，一作敦，義同。斷髮者無用於冠，喻無功者無用於天下與物也。<q>「文身」</q>，涅其身以爲文也。因斷髮而並及之，以見越人之俗不與諸國同，而宋人不能知也。<br>
<q>「四子」</q>，設辭。郭子玄注云「蓋寄言以明堯之不一於堯耳」。然謂「明堯之不一於堯」，未若言「明神人之不一於神人」也。若李楨以王倪、齧缺、被衣、許由實之，鑿矣。<br>
<q>「汾水之陽」</q>，四字屬下讀。堯都平陽，臨汾水，故曰「汾水之陽」。<q>「窅然喪其天下」</q>，蓋謂見四子而歸，其進境如此。<q>「窅然」</q>，自失貌，猶憮然也。<q>「喪其天下」</q>，忘其天下也，忘其天下，斯忘其治天下平海內之功矣。</p>

<h3>惠子謂莊子曰「魏王貽我以大瓠之種，我樹之成，而實五石，以盛水漿，其堅不能自舉也；剖之以爲瓢，則瓠落無所容。非不呺然大也，吾爲其無用而掊之。」<br>
莊子曰「夫子固拙於用大矣。宋人有善爲不龜手之藥者，世世以洴澼絖爲事。客聞之，請買其方百金。聚族而謀曰『我世世爲洴澼絖，不過數金，今一朝而鬻技百金，請與之。』客得之，以說吳王。越有難，吳王使之將，冬與越人水戰，大敗越人，裂地而封之。能不龜手，一也，或以封，或不免於洴澼絖，則所用之異也。今子有五石之瓠，何不慮以爲大樽而浮於江湖，而憂其瓠落無所容，則夫子猶有蓬之心也夫。」<br>
<br>
惠子曰「吾有大樹，人謂之樗，其大本擁腫而不中繩墨，其小枝卷曲而不中規矩。立之塗，匠者不顧。今子之言，大而無用，眾所同去也。」<br>
莊子曰「子獨不見狸狌乎？卑身而伏，以候敖者，東西跳梁，不辟高下，中於機辟，死於岡罟。今夫斄牛，其大若垂天之雲，此能爲大矣，而不能執鼠。今子有大樹，患其無用，何不樹之於無何有之鄉、廣莫之野，彷徨乎無爲其側，消搖乎寢臥其下。不夭斤斧，物無害者，無所可用，安所困苦哉。」</h3>

<p class="zt">此二節，寄之己與惠子之問答，以明<q>「至人無己」</q>，亦寓言類也。<br>
顧不曰「無己」，而曰「無用」者，承上「肩吾」節<q>「無所用之」</q>而言，其意則以爲人之有恆，己自有用而生，而其用愈大，斯其爲己也亦愈堅。故必肯自居於無用，而後己始可得而無也。曾子曰「以能問於不能，以多問於寡。有若無，實若虛，犯而不校。昔者吾友，嘗從事於斯矣」<small>見論語泰伯篇</small>。能而問於不能，不自見其能也。多而問於寡，不自見其多也。若無若虛，不自見其有、不自見其實也。要之自見其無用，自居於無用而已。注者謂「吾友」蓋指顏子而言，以非顏子不能及此，故孔子曰「回也其庶乎，屢空」，空者，空諸所有，所謂「無己」也。然則「無用」之與「無己」，其不可析也明矣。又言無用而必先之以用大者，蓋無用者，用而不自用，非實無用之謂也。是有二義，能用大而後可以無用，此一義；亦惟無用而後能用其大，此又一義也。易繫辭傳曰「顯諸仁，藏諸用，鼓萬物而不與聖人同憂，盛德大業，至矣哉」，以「藏諸用」言，則無用矣；以「顯諸仁」言，則用大矣。至人之所以爲至，在於盛德大業，而德之所以盛、業之所以大，則在於鼓萬物而不與聖人同憂。鼓萬物而不與聖人同憂，非「無己」莫能望，此「無己」之所以爲至。世之解莊子者，每謂「莊子之學，非不高且遠也，而施之於世，則無所用」。此其見正與惠子等，惡足以窺莊子哉？<br>
<q>「惠子」</q>名施，爲梁惠王相，見於國策，其學槪見天下篇，莊子之友也。<br>
<q>「魏王」</q>即惠王，名瑩，魏其故封，後遷大梁，因亦稱梁。<br>
<q>「瓠」</q>，壺也。七月之詩曰「七月食瓜，八月斷壺」是也。瓠壺一音之轉，緩讀之則曰胡盧。<q>「種」</q>，讀上聲，謂種子也。<q>「樹」</q>，植也。<q>「實五石」</q>，實之大可容五石也。<q>「石」</q>，量名，十斗曰石。但古斗小，不可不知。<br>
<q>「漿」</q>，熟水。<q>「其堅不能自舉」</q>者，瓠之爲物脆而不堅，舉之則將不堪，故曰不能自舉也。<q>「剖」</q>，分之爲兩牉也。<q>「瓠落」</q>，猶濩落，空廓也。<q>「無所容」</q>，無物以納之。成玄英疏云「平淺不容多物」，失之。果平淺不容多物，下文安得云<q>「呺然大」</q>乎？<q>「呺」</q>，與枵通。李善注文選謝靈運初發都詩，引此文作枵，可證。爾雅釋天「玄枵，虛也」，虛而大，故曰「枵然大也」。<q>「掊」</q>，擊破之也。<br>
<q>「拙於用大」</q>，謂不善用大也。<br>
<q>「龜」</q>讀如字。手坼裂如龜文，故謂之龜手。注家或讀爲皸，龜以形其皸，而皸非龜也，其義自別，則讀皸實誤也。<br>
<q>「洴澼」</q>，漂也，漂緩讀之則爲洴澼，猶飈緩讀之爲扶搖矣。<q>「絖」</q>，與纊通，絮也。<br>
<q>「請買其方百金」</q>，請以百金買其方也。古金方寸重一斤，是爲一金，百金則金百斤也。<br>
<q>「聚族而謀」</q>者，世業本不傳人，故決之於全族也。<q>「鬻」</q>者，𧷏之叚借，讀育，賣也。<br>
<em>始言藥，繼言方，終言技者，技，術也，無方不能成藥，不得其術則雖有方猶不成也。故在客但知買其方耳，而在宋人則必曰鬻技，謂由是而術不復可以自祕。此莊子文字之極細密處，讀者往往忽過，可惜也，故茲聊一發之。</em><br>
<q>「說」</q>讀去聲。<q>「難」</q>謂兵患，<q>「將」</q>謂將兵，亦皆去聲。<q>「大敗越人」</q>，蓋得藥力，不明點者，以言<q>「冬」</q>、言<q>「水戰」</q>，讀者自知之也。<q>「裂地而封之」</q>，封爲邑君也。<q>「所用之異」</q>，用之有巧拙，而其效之大小遂以判也。<br>
<q>「慮」</q>，計也。計、憂皆以心言，故後有<q>「猶有蓬之心」</q>之語。司馬彪注以<q>「慮」</q>爲結綴，慮何得有結綴之訓，注家不明，而有從之者，非也。<br>
<q>「樽」</q>本酒器，而浮水或以用之，韓信破魏王豹，從夏陽以木罌缶度軍，襲安邑<small>見漢書韓信傳，度與渡同</small>，罌缶即樽之類，鶡冠子曰「中流失船，一壺千金」，亦謂其可以浮渡也。<br>
<q>「蓬之心」</q>，猶孟子言「茅塞子之心」<small>見盡心篇</small>，心中有物，則失其虛靈之用，如蓬茅生之，故曰蓬心，亦以與上「翱翔蓬蒿之間」之文相應也。<br>
<q>「樗」</q>，葉似椿，而有惡臭，俗謂之臭椿。<q>「擁腫」</q>，肥短而不端直也，故曰<q>「不中繩墨」</q>。<q>「繩墨」</q>，匠人所以取直者。<q>「卷」</q>，讀如拳，不可以爲方圓，故曰<q>「不中規矩」</q>。兩<q>「中」</q>字皆去聲，合也。<q>「立」</q>，樹也。<q>「塗」</q>，大道。<abbr title="似當從原文作「匠者」"><q>「匠人」</q></abbr>，攻木之工也<small>見考工記</small>。<q>「不顧」</q>，過而不視也。<q>「眾所同去」</q>，去與取相反，言去，猶言不取也。<br>
<q>「狸」</q>，野貓。<q>「狌」</q>，鼬，即俗所謂黃鼠狼者。<br>
<q>「候」</q>，覗也。<q>「敖」</q>，放也，如孟子有「雞犬放」之放<small>見告子篇</small>，謂放出在外，主人所不戒者也。<q>「跳梁」</q>同跳踉，<abbr title="踉音梁">踉</abbr>亦跳也。<br>
<q>「不辟」</q>之「辟」讀如避。<q>「機辟」</q>之「辟」讀如闢，機辟猶機括、機關。闔則謂之括、謂之關，開則謂之闢，其實一也。<br>
<q>「中」</q>，著其中也，讀去聲。<q>「罔」</q>，同網，罔其本字。<q>「罟」</q>亦網類。易繫辭傳云「作結繩而爲罔罟，以佃以漁」是也。<br>
<q>「斄牛」</q>，旄牛也，字亦作犛，牛之最大者，毛特長，尾可以飾旄，因謂之旄牛。今康藏猶畜之。<br>
<q>「能爲大矣，而不能執鼠」</q>，言其不如狸狌，此喻君子可大受而不可小知<small>孔子曰「君子不可小知，而可大受也」，見論語衛靈公篇</small>。亦以應上「用大」之文也。<br>
<q>「無何有之鄉」</q>，即<q>「無己」</q>之境地。無己則大，故又曰<q>「廣莫之野」</q>。「廣」、「莫」皆大也。<br>
<q>「彷徨」</q>，猶徜徉。<q>「無爲」</q>，無事也。<q>「寢臥」</q>，禪師家所謂大休歇也。<br>
<q>「不夭斤斧，物無害者」</q>，就樹言。<q>「夭」</q>，折，猶言摧殘也。<br>
<q>「無所可用，安所困苦哉」</q>，歸結於人言。老子曰「吾所以有大患者，爲吾有身。及吾無身，吾有何患」，是其義也。</p>
</body>
</html>
