<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>德充符第五&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>

<h2>德充符第五</h2>

<p class="zt"><q>「德」</q>者，得也，有諸己也。<q>「充」</q>，充實。孟子曰「充實之謂美，充實而有光輝之謂大」，曰美曰光輝，皆形著於外者，所謂<q>「符」</q>也，「符」者，徵也，此於易亦有之，坤之文言曰「君子黃中通理，正位居體，美在其中，而暢於四支，發於事業，美之至也」，大畜彖傳曰「剛健篤實，輝光日新」，坤以言修諸身，大畜以言畜其德，蓋身不畜德，則身爲虛器，德不修諸身，則德爲空名，所以老子云「修之於身，其德乃真」，而茲篇亦云「德者，成和之修也」。<br>
顧其所舉有德，如王駘、申徒嘉、叔山無趾、哀駘它等，皆取夫肢體不全、形貌醜惡之士者何也？曰：生質之美，有似於德，而非德也；儀容之盛，可以亂德，尤非德也，欲使人離夫形質儀容，而認取修德之實，不得不託之於肢體不全、形貌醜惡之徒，抑亦承前篇之意，所云支離其形，因以支離其德者也。若以釋典通之，則如維摩詰經所云「示人形殘，而具諸相好，以自莊嚴。示人羸劣醜陋，而得那羅延身，一切衆生之所樂見」者。此中蓋有深嘅焉。觀其言曰「德有所長，而形有所忘，人不忘其所忘，而忘其所不忘，此謂誠忘」，當時知德者鮮，貌取者衆，舍夫種種之機，而悅夫抑抑之佞，久矣，故孔子曰「不有宋朝之美，而有祝鮀之佞，難乎免於今之世矣」。欲挽頹波而反之，不爲此詭奇激切之談，即不足以警醒世俗之耳目，豈直洸洋恣肆以求適己而已哉？</p>

<h3>魯有兀者王駘，從之游者與仲尼相若。</h3>

<p class="zt"><q>「兀」</q>同刖，一聲之轉。取義於兀者，言其介特，後文所云「其與庸亦遠矣」是也。<q>「駘」</q>，駑駘，取義於駘者，言其無用，後文所云「彼且何肯以物爲事」是也。此自蒙莊寓言，假仲尼常季問答，以見德成之士有如是者耳。</p>

<h3>常季問於仲尼曰「王駘，兀者也，從之游者與夫子中分魯。立不教，坐不議，虛而往，實而歸。固有不言之教，無形而心成者邪？是何人也？」</h3>

<p class="zt"><q>「常季」</q>之名，不見仲尼弟子列傳，當在史公疑者闕焉之列，然疑實有其人，不然莊子無爲假以立說也，或以爲即商瞿之轉音，他無徵驗，未敢從之。<q>「中分魯」</q>，言魯人之半從孔子，而半則從王駘，故曰中分，猶後世言平分也。<q>「立不教，坐不議」</q>，就王駘言；<q>「虛而往，實而歸」</q>，就從游者言。<q>「不言之教」</q>，語本老子，老子曰「聖人處無爲之事，行不言之教」，於事曰無爲，於教曰不言，其實一也。<q>「無形而心成」</q>，「無形」謂無所形見，不但不言而已，「成」有契好義，如春秋左氏傳言「求成」「更成」是也，楚辭九歌少司命有云「滿堂兮美人，忽獨與予兮目成」，彼云「目成」，此云「心成」，下語正相似，亦言其相契也，心能相契，則教之道盡，是所謂「不言之教」也。</p>

<h3>仲尼曰「夫子，聖人也。丘也直後而未往耳。丘將以爲師，而況不若丘者乎！奚假魯國，丘將引天下而與從之。」</h3>

<p class="zt"><q>「後而未往」</q>，未及往也。<q>「奚假」</q>猶言奚但。<q>「引天下而與從之」</q>，「與」讀同舉，舉從之，盡從之也。</p>

<h3>常季曰「彼兀者也，而王先生，其與庸亦遠矣。若然者，其用心也獨若之何？」</h3>

<p class="zt"><q>「而王先生」</q>，「王」讀如字，蓋「王」上省「曰」字，言稱之爲王先生也，承上「夫子聖人也」言。「庸」，庸常也，<q>「其與庸亦遠矣」</q>，謂遠出於庸常也。<q>「其用心也獨若之何」</q>，欲知其心成之教，故問其所以用心也。</p>

<h3>仲尼曰「死生亦大矣，而不得與之變；雖天地覆墜，亦將不與之遺。審乎無假，而不與物遷，命物之化，而守其宗也。」</h3>

<p class="zt"><q>「不得與之變」</q>，言心不與死生俱變也。<q>「天地覆墜」</q>，天墜而地覆也。<q>「亦將不與之遺」</q>，言心不與天地之覆墜而俱失也。<q>「審乎無假」</q>，「假」，藉也，無所藉者，無所待也，惟無所待，故「不與物遷」，不遷，承不變不遺言，不變不遺，極之於死生顛沛之際，不遷，則道其尋常日用之間也。<q>「命物之化」</q>，「化」即遷也，「命」，命令，命令之者，主宰之也，物化而心有以主宰之，所以不與之遷也。<q>「守其宗」</q>，承「審乎無假」言，審者，知之明，守者，守之固也，「宗」即下篇大宗師之宗，老子曰「道沖而用之或不盈，淵乎似萬物之宗」，此宗字之所本也，宗者主也，惟主無假，故無假者即宗也。此以上皆言其用心之所在也。</p>

<h3>常季曰「何謂也？」</h3>

<p class="zt"><q>「何謂也」</q>者，常季未明死生不變之說，故復問也。</p>

<h3>仲尼曰「自其異者視之，肝膽楚越也；自其同者視之，萬物皆一也。夫若然者，且不知耳目之所宜，而游心乎德之和；物視其所一，而不見其所喪，視喪其足，猶遺土也。」</h3>

<p class="zt"><q>「肝膽楚越」</q>者，肝膽雖相連，終爲異物，故猶楚與越之分也。<q>「萬物皆一」</q>者，萬物以不同形相禪，而其種源一也<small>語見寓言篇</small>。<q>「不知耳目之所宜」</q>，耳宜於聽聲，目宜於視色，而知者能以耳視而目聽，則耳目之用可易，能視聽不以耳目，則耳目之用可無也<small>列子仲尼篇說亢倉子如此</small>，又何有宜與不宜哉，故曰不知所宜也。<q>「游心乎德之和」</q>，「和」者同也，同者一也，故曰<q>「物視其所一而不見其所喪，視喪其足猶遺土也」</q>，夫喪其足如是，喪其身奚不然乎？此所以死生不變，而天地覆墜亦不與之遺也，「德」，天德也<small>「天德」二字，本書屢見</small>。天下篇曰「以天爲宗」，又曰「不離其宗，謂之天人」，然則宗也，德之和也，亦名異而實同也，自其主之言，則謂之宗，自其得之言，則謂之德也。</p>

<h3>常季曰「彼爲己，以其知得其心，以其心得其常心，物何爲冣之哉？」</h3>

<p class="zt"><q>「爲己」</q>猶言修己，「爲」當讀如字，釋文云于僞反，作去聲讀，非也。<q>「常心」</q>，即死生不變天地覆墜而不遺之心。<q>「以其知得其心，以其心得其常心」</q>，用心之次第也，然此特自修之學，何爲從游之衆？常季於此猶有疑也，故先曰<q>「彼爲己」</q>，而繼曰<q>「物何爲冣之哉」</q>，「冣」從冖從取，與聚同，言物何爲聚而從之也，各本作「最」，非是。</p>

<h3>仲尼曰「人莫鑑於流水，而鑑於止水，唯止能止衆止。受命於地，唯松柏獨也在，冬夏青青；受命於天，唯舜獨也正，幸能正生，以正衆生。夫保始之徵，不懼之實。勇士一人，雄入於九軍。將求名而能自要者，而猶若是，而況官天地，府萬物，直寓六骸，象耳目，一知之所知，而心未嘗死者乎？彼且擇日而登假，人則從是也。彼且何肯以物爲事乎？」</h3>

<p class="zt"><q>「鑑」</q>猶照也。<q>「唯止能止衆止」</q>，上「止」謂心，下「止」謂物，言唯不動之心，能止衆物之來止，如止水能致人之來照也。<q>「松柏獨也在」</q>句，「在」，存也，謂能自斂畜，與<q>「舜獨也正」</q>對文，「正」即易乾卦彖傳「各正性命」之正，「正生」猶正性也，<q>「正生以正衆生」</q>，言舜能正其性，而衆物之性亦以正，所謂「唯止能止衆止」也，曰<q>「幸能」</q>者，言其難得而非恆有也，承「獨」字來。「正生以正衆生」句，與<q>「冬夏青青」</q>對文，張君房本「松柏獨也」下有「正」字、「舜」上有「堯」字，「獨也正」下有「在萬物之首」五字，蓋因郭注有「下首唯松柏，上首唯聖人」語而臆爲之增補，不知本文之意自全，補之，反蛇足矣。<q>「保始」</q>，即乾彖傳之「保合大和」，曰保始者，承上「受命」言，命，人之始也，故曰保始，<q>「徵」</q>者符也，保始之符，在乎不懼之實，所謂仁者必有勇也，引<q>「勇士一人雄入於九軍」</q>爲言者，猶孟子言不動心，而舉北宮黝孟施舍以相況也，「九軍」者，古兵書所云「外列八陣，握奇於中，以九宮之法爲軍勢」者也。<q>「自要」</q>，謂能自期必也，「要」讀平聲。<q>「官天地」</q>，以天地爲官；<q>「府萬物」</q>，以萬物爲府；<q>「寓六骸」</q>，以六骸爲寓；<q>「象耳目」</q>，以耳目爲象，「六骸」者，身首與四支也，<q>「一知之所知」</q>，言天地萬物六骸耳目，皆一知之所顯發之所貫注，此得其常心以後之知，乃大宗師所謂真知，非初「以其知得其心」之知也，「一」之云者，即「萬物皆一」之一，惟一故常，惟常故不死。<q>「心未嘗死者」</q>，正常心之謂，佛氏所云不生滅心也。<q>「登假」</q>之假，讀若格，大宗師篇云「是知之能登假於道也若此」，言進而至於道也。<q>「擇日」</q>猶指日也。<q>「人則從是」</q>，人則從之也。<q>「彼且何肯以物爲事」</q>，言駘初非有意欲人之從之也，消搖游言藐姑射之神人，曰之人之德，而以「孰肯以物爲事」一語作結，此亦與之同，前後合看，當更明也。</p>

<hr>

<h3>申徒嘉，兀者也，而與鄭子產同師於伯昬無人。<br>
子產謂申徒嘉曰「我先出則子止，子先出則我止。」其明日，又與合堂同席而坐。子產謂申徒嘉曰「我先出則子止，子先出則我止。今我將出，子可以止乎？其未邪？且子見執政而不違，子齊執政乎？」<br>
申徒嘉曰「先生之門，固有執政焉如此哉？子而說子之執政而後人者也。聞之曰『鑑明則塵垢不止』，止則不明也。『久與賢人處則無過』。今子之所取大者，先生也，而猶出言若是，不亦過乎？」<br>
子產曰「子既若是矣，猶與堯爭善，計子之德，不足以自反邪？」<br>
申徒嘉曰「自狀其過以不當亡者衆，不狀其過以不當存者寡。知其不可奈何而安之若命，唯有德者能之。游於羿之彀中，中央者，中地也；然而不中者，命也。人以其全足笑吾不全足者多矣，我怫然而怒，而適先生之所，則廢然而反。不知先生之洗我以善邪？吾與夫子游，十九年矣，而未嘗知吾兀者也。今子與我游於形骸之內，而子索我於形骸之外，不亦過乎？」<br>
子產蹵然改容更貌，曰「子無乃稱！」</h3>

<p class="zt"><q>「伯昬無人」</q>與列子有師友之誼，兩見於本書，一，列子爲伯昬無人射，見外篇田子方，一列子之齊，中道而反，遇伯昬瞀人<small>瞀無同音通用</small>，見雜篇列御寇，列子親見鄭子陽之死<small>見雜篇讓王</small>，據史記鄭世家，子陽死於繻公二十五年，上距子產之卒聲公五年幾及百年，伯昬無人雖較列子爲長，以時考之，亦必後於子產，子產安得師於伯昬無人？則此亦假託之言也。<q>「申徒」</q>複姓，<q>「嘉」</q>其名。<q>「子產」</q>，公孫僑，見論語孟子及春秋左氏傳，其歿，孔子稱爲「古之遺愛」者也。此借子產以推尊申徒與伯昬無人，猶藉孔子以推尊王駘，讀者當會其意，而未可泥其事也。<br>
<q>「我出子止，子出我止」</q>，蓋羞與刑人並行也。<q>「子可以止乎，其未邪」</q>，因嘉前日未從其言，故更責而問之。<q>「違」</q>，避也，見執政而迴避，古有此禮，然非所語於同學之時也，故申徒怪之。<br>
<q>「說」</q>同悅，如今俗云得意。<q>「後」</q>猶輕也。得意於己之執政而輕人，此有德者之門所不當有者，故曰<q>「先生之門，固有執政焉如此哉」</q>。<q>「聞之」</q>，聞之於先生也。<q>「鑑明則塵垢不止」</q>，<q>「久與賢人處則無過」</q>，一賓一主，相對成文，所聞之言也，而於「塵垢不止」下反足一句曰<q>「止則不明也」</q>，所以隱譏子產之不明，變文以爲巧也。「大」猶廣也，<q>「取大者先生」</q>，言方取先生之教以自廣。<q>「出言若是」</q>，指上「我出子止、子出我止」之言。<q>「不亦過乎」</q>，責其失，亦以見意料之所不及也。<br>
<q>「子既若是矣」</q>，「若是」指其兀而形體不備也。<q>「猶與堯爭善」</q>，以爲形體不備，不足復爲善也，故曰<q>「計子之德不足以自反邪」</q>，「計」，量也，此「德」字指形質言，非篇名「德充」之德也，「自反」，欲其量力揣分，而自引退於學也。<br>
「狀」猶表也，與今俗云招認意近，「不當」猶不足也，<q>「自狀其過以不當」</q>，是常人自甘諉棄者也，故曰「衆」；<q>「不狀其過以不當」</q>，是君子自求掩蓋者也，故曰「寡」，<q>「存」</q><q>「亡」</q>皆指善言，舊注以爲亡足存足，大非也，夫足稟之天地父母，安有不當存之說乎？若曰犯罪當刖，則又何以言「不狀其過」？無過而失足，可謂之不當存乎？此按之文義，莫之能通者也。<q>「知其不可奈何而安之若命」</q>，「安之」亦言安善，董仲舒所謂「安處善」「樂循理」是也<small>「安處善然後樂循理」，仲舒賢良對策中語，見漢書本傳</small>。<q>「不可奈何」</q>者，不得已者，不容己也，非世俗所云莫可如何之謂也，惟知善之不得已，故能<q>「安之若命」</q>，「安之」，則視力求掩蓋者爲更進矣，故曰<q>「惟有德者能之」</q>，前人間世篇言「自事其心」者，亦有「知其不可奈何安之若命」之語，兩相比勘，則知其決非謂以亡足爲命之無如何而安之也。<q>「游於羿之彀中，中央者，中地也」</q>，此論學也，孟子曰「羿之教人射必志於彀，學者亦必志於彀」，故曰「游於羿之彀中」，意以羿比伯昬無人，從其彀率，自能中道也。<q>「然而不中者，命也」</q>，此如孟子言「智譬則巧，聖譬則力，由射於百步之外，其至爾力，其中非爾力」<small>見萬章篇</small>，以及「智之於賢者，聖人之於天道，命也」之說<small>見盡心篇，「智之於賢者」，意本謂賢者之於智，以承上「仁之於父子，義之於君臣，禮之於賓主」言，故倒智字於上，不可不知</small>。蓋「命」兼兩義：命之所賦，不可不盡力以赴，所謂不得已也，此則「安之若命」之義也；盡力以赴，而爲力之所限，終不能及，則於吾無憾焉耳，此後「不中者，命也」之義也。<br>
此以上，皆因子產譏其與堯爭善，而欲其自反而不學，所以答之者也。至此以下，方及於全足不全足。文之次第，固自甚明也。<br>
<q>「怫然」</q>猶艴然，亦作勃然、悖然，弗孛古一音，拂悖亦一義也。<q>「廢然」</q>，自失。<q>「反」</q>，反其常也。<q>「洗我以善」</q>，以善淨其心也，於此更提「善」字，可知前言存亡，意固在善，不在足也。<q>「十九年」</q>，十年九年也。<q>「未嘗知吾兀者」</q>，游於德者忘於形也。<q>「形骸之內」</q>指德，<q>「形骸之外」</q>指形。此「內外」字，皆今所謂抽象名辭，與常言內外之爲具體名辭者有別也。「索」，求取也，<q>「索我於形骸之外」</q>，答前「子既若是」之言，故重曰<q>「不亦過乎」</q>，語雖緩，而意則嚴矣。<br>
<q>「蹵然」</q>，不安也。<q>「改容更貌」</q>，「更」讀平聲，起而謝之也。<q>「子無乃稱」</q>，猶曰勿復言之，「乃」猶此也，「稱」猶說也。</p>

<hr>

<h3>魯有兀者叔山無趾，踵見仲尼。</h3>

<p class="zt"><q>「叔山」</q>，複姓，<q>「無趾」</q>，遭刖而足趾斷落，遂以爲名也。<q>「踵」</q>，以踵行也。</p>

<h3>仲尼曰「子不謹前，既犯患若是矣。雖今來，何及矣！」</h3>

<p class="zt"><q>「不謹前」</q>句，謂不謹於前，<q>「犯」</q>，觸也。<q>「患」</q>，禍也。<q>「雖今來」</q>，猶云今雖來，古語法與今或相倒也。<q>「何及矣」</q>，言無及也。</p>

<h3>無趾曰「吾唯不知務，而輕用吾身，吾是以亡足。今吾來也，猶有尊足者存，吾是以務全之也。夫天無不覆，地無不載，吾以夫子爲天地，安知夫子之猶若是也！」</h3>

<p class="zt"><q>「不知務」</q>，言昧於事勢也。<q>「輕用吾身」</q>，言好事也，據此言，則叔山氏之曰，特以事干上之怒，而固不以其罪，當時諸國刑繁而多矣，踊貴屨賤<small>見春秋左氏昭三年傳</small>，知不獨齊一國爲然也。<q>「有尊足者存」</q>，言有尊於足者在，謂性命之德也。<q>「務全之」</q>，求全之也。<q>「安知夫子之猶若是」</q>，怪孔子不如天地之廣大，而猶有所揀擇也。</p>

<h3>孔子曰「丘則陋矣。夫子胡不入乎，請講以所聞。」</h3>

<p class="zt"><q>「丘則陋矣」</q>，「陋」猶鄙也，孔子自承其失。<q>「請講以所聞」</q>，請以夙昔所聞告之，曰「講」者，猶言互相講習云爾，謙謹之辭也。</p>

<h3>無趾出。孔子曰「弟子勉之！夫無趾，兀者也，猶務學以復補前行之惡，而況全德之人乎？」</h3>

<p class="zt"><q>「無趾出」</q>，聞所聞而出也。<q>「復補前行之惡」</q>，「惡」，瑕也，與考工記築氏「敝盡而無惡」之惡同<small>鄭注云「雖至敝盡，無瑕惡也」，是惡與瑕同義</small>，蓋瑕則可補，若真惡，則只當云改，不得言補也。<q>「全德之人」</q>，謂所受無虧損，「德」如天地篇所云「物得以生謂之德」之德，此德之本，非修成以後具足無缺之德也。</p>

<h3>無趾語老聃曰「孔丘之於至人，其未邪？彼何賓賓以學子爲？彼且蘄以諔詭幻怪之名聞，不知至人之以是爲己桎梏邪？」</h3>

<p class="zt"><q>「語」</q>，去聲，舉聞於孔子者以告老子也。<q>「於至人其未邪」</q>者，疑其未及於至人之地也。<q>「彼何賓賓以學子爲」</q>，「賓賓」，謂習於禮儀，「學子」，學者，猶弟子也，此言孔子教弟子以禮，叔山氏蓋師老子之教，而脫略於禮法者，故以此爲怪也，知「賓賓」爲習於禮儀者，士禮十七篇，第一士相見，即講賓主之禮，故孔子告仲弓問仁，首曰「出門如見大賓」，又「賓」同擯，擯以相禮，不知禮，不得爲擯，推是義以求之，「賓賓」之爲形容揖讓進退之禮，固當不誤，且司馬彪注云「賓賓，恭貌」，習於禮儀，是乃恭也，當時如晏子輩，多謂孔子「盛容飾，繁登降之禮、趨詳之節<small>詳同蹌</small>，累世不能殫其學，當時不能究其禮」<small>見史記孔子世家</small>，故無趾曰<q>「蘄以諔詭幻怪之名聞」</q>，曰<q>「至人以是爲己桎梏」</q>，自厭薄禮者視之，禮固諔詭幻怪，而爲人桎梏者也，「桎梏」，械也，在足曰桎，在手曰梏。</p>

<h3>老聃曰「胡不直使彼以死生爲一條，以可不可爲一貫者，解其桎梏，其可乎？」</h3>

<p class="zt"><q>「死生爲一條」</q>，齊死生也，<q>「可不可爲一貫」</q>，齊是非也。老聃欲以是<q>「解其桎梏」</q>，而不知孔子固自甘於桎梏，且不自覺其爲桎梏也，孔子曰「丘，天之戮民也」<small>見大宗師篇</small>，知之而甘爲之，且爲之而直忘之，此孔子之所以爲至，而固非無趾之所能會也。</p>

<h3>無趾曰「天刑之，安可解！」</h3>

<p class="zt"><q>「無趾曰『天刑之，安可解』」</q>，此如晨門之譏孔子，曰「是知其不可爲而爲之者與」，語出議者之口，而遂爲聖人之定評，異哉。</p>

<hr>

<h3>魯哀公問於仲尼曰「衛有惡人焉，曰哀駘它。丈夫與之處者，思而不能去也。婦人見之，請於父母曰『與爲人妻，寧爲夫子妾』者，十數而未止也。未嘗有聞其唱者也，常和人而已矣。無君人之位以濟乎人之死，無聚祿以望人之腹，又以惡駭天下，和而不唱，知不出乎四域，且而雌雄合乎前。是必有異乎人者也。寡人召而觀之，果以惡駭天下，與寡人處，不至以月數，而寡人有意乎其爲人也；不至乎期年，而寡人信之。國無宰，而寡人傳國焉。悶然而後應，氾而若辭。寡人醜乎，卒授之國。無幾何也，去寡人而行，寡人卹焉若有亡也，若無與樂是國也。是何人者也？」</h3>

<p class="zt"><q>「哀公」</q>名蔣，見論語及春秋傳。<q>「惡」</q>，醜也。<q>「它」</q>同「駝」，俗所謂駝背也，以其駘鈍可哀，故曰哀駘它，設爲此名耳。「思」猶慕也戀也，<q>「思而不能去」</q>，言戀之而不欲離去也。<q>「與爲人妻，寧爲夫子妾」</q>，「與」猶言與其，極言婦人之愛之而忘其醜也。「數」，計也，讀上聲，後「不至以月數」之「數」字同，<q>「十數而未止」</q>，猶云不止以十計，言其多也。<abbr title="原文作「未聞其唱，常和人而已」，謹據原文補全"><q>「未嘗有聞其唱者也，常和人而已」</q></abbr>，言其不感而應，未始先人，與上云「人則從是」「何肯以物爲事」同一義也。<q>「濟」</q>猶拯也，無位以拯人之死，言不能生死人也。<q>「聚」</q>猶積也，<q>「祿」</q>，廩也，<q>「望」</q>猶滿也，月滿曰望，故以望爲滿，無祿以滿人之腹，言不能富貴人也。<q>「駭」</q>一作「駴」，動也，驚也，惡動天下，言其醜稀見也。「四域」猶四境也，<q>「知不出乎四域」</q>，言其用心不及遠也。「且」如周頌載殳「匪且有且」之且，此也，「雌雄」猶男女也，管子霸形篇「令其人有喪雌雄」，言人民失其匹偶，是人之男女，亦可云雌雄也，「合」，聚合也，<q>「且而雌雄合乎前」</q>，承上丈夫婦人言，謂無位無祿醜而無知如此，而男女卻來聚於其前也。<q>「寡人」</q>，哀公自稱，老子云「侯王自<abbr title="本作「謂」，據老子原文改">稱</abbr>孤寡不穀」是也。<q>「召」</q>猶請也。<q>「有意乎其爲人」</q>，心嚮乎其爲人。<q>「期年」</q>，周一年也。<q>「宰」</q>，相也，<q>「傳國」</q>，傳以國事也。<q>「悶然」</q>猶漠然，聲之轉也。<q>「氾」</q>同汎、泛，漠、泛，皆無相關涉之意，若應若辭，言視一國之宰若無睹焉。<q>「醜乎」</q>猶恥之，則陽篇云「犀首聞而恥之，季子聞而恥之」，又曰「華子聞而醜之」，是醜恥義同也。<q>「卒授之國」</q>，卒以國事授之也。<q>「無幾何也，去寡人而行」</q>，不久而遂去魯也。「卹」同衂，傷也，「亡」，失也，<q>「卹焉若有亡」</q>，言傷之而如有所失也。<q>「若無與樂是國」</q>，言雖有國之富，而無可以共此安樂之人也。<q>「是何人」</q>，問其爲何等人也。</p>

<h3>仲尼曰「丘也嘗游於楚矣，適見㹠子食於其死母者，少焉眴若，皆棄之而走。不見己焉爾，不得類焉爾。所愛其母者，非愛其形也，愛使其形者也。戰而死者，其人之葬也不以翣，資刖者之屨，無爲愛之；皆無其本矣。爲天子之諸御，不爪翦，不穿耳；取妻者止於外，不得復使。形全猶足以爲爾，而況全德之人乎！今哀駘它未言而信，無功而親，使人授己國唯恐其不受也，是必才全而德不形者也。」</h3>

<p class="zt"><q>「游於楚」</q>，一本作「使於楚」，「游」字義長，故用之。<q>「㹠」</q>同豚，「㹠子」，小豚也。<q>「食」</q>，食乳也。<q>「眴」</q>一作瞬，字同，目動而驚也。<q>「皆棄之而走」</q>，云「皆」者，㹠子非一也。<q>「不見己」</q>，就死母言，<q>「不得類」</q>，就㹠子言，求其所以與己同類者而不得，故曰「不得類」也，兩「爾」字與耳同。<q>「使其形者」</q>，形之所待以運動，後文之所謂「德」也。此取㹠以爲喻者，物之最鈍者莫如㹠，㹠尚如此，則人更可知矣。<q>「其人之葬也不以翣」</q>句，「翣」，棺之牆飾也，或以羽，或以畫，所以爲文也。戰死者肢體已傷，何以文爲，故其葬不以翣。「資」屬下讀，猶齎也，齎刖者之屨，<q>「無爲愛之」</q>，無爲惜愛也。<q>「無其本」</q>者，無所用之也。「御」，侍從也。「不爪翦」，不翦爪也，<q>「不爪翦，不穿耳」</q>，惡傷其形也，此正言之，<q>「取妻者止於外，不得復使」</q>，此反言之，見所使者皆在有室之前，形氣完足者也，故曰<q>「形全猶足以爲爾」</q>，「爲爾」猶爲此，即爲天子之侍也，舊注皆以取妻者與天子之諸御分說，然細玩文義，曰「止於外」，則是本在內也，曰「不得復使」，則是本爲所使也，誤在認諸御之御字爲嬪嬙，又因穿耳之事限於女子，於是「取妻者」句不得不別爲之說，而皆有所不通，至王夫之莊子解則云「其所取之妻曾止宿於外，形不全則不復以之爲妻」，以取妻之人而解作其人之妻，幾於笑談矣。不知諸御只言侍從，初無分男女也，故音義引崔本作「不得復使入」，云「不復入直也」，是崔本猶連上讀，解爲一事，茲故不憚詳釋之，以破讀者之惑。<q>「全德」</q>，全其所稟於天之德也，此與上叔山無趾節言全德之人不同，彼云德，兼形質言，此之德，離形質言，彼「全」言其本自無缺，此「全」則言修而完之，此觀之上下文義而可知者也。<q>「才全」</q>即德全，易「德」言「才」者，以接云「德不形」，不可用兩「德」字，故不得不變其文也。寓言篇孔子云「夫受才乎大本，復靈以生」，曰「受才乎大本」，與「物得以生謂之德」正同一義，皆謂其秉之自天者也。此又與孟子言「天之降才」<small>見告子篇</small>，以才當性相似，「才」者材質，故列御寇篇有「搖而本才」之語，綴「本」字於「才」上，以之互證，義尤明也。<q>「德不形」</q>，不形言不自表襮，應帝王篇所謂「盡其所受乎天而無見得」是也，與中庸言「誠則形，形則著」「形」字不同，即與篇名德充符德充者必有符驗見於外義亦無背觸也。</p>

<h3>哀公曰「何謂才全？」</h3>

<h3>仲尼曰「死生存亡，窮達貧富，賢與不肖毀譽，飢渴寒暑，是事之變，命之行也。日夜相代乎前，而知不能規乎其始者也。故不足以滑和，不可入於靈府。使之和豫通，而不失於兌；使日夜無郤，而與物爲春。是接而生時於心者也。是之謂才全。」</h3>

<p class="zt"><q>「賢與不肖毀譽」</q>六字連讀，以「賢不肖」字置「毀譽」上，則知此出自他人之口，如所謂月旦評者，故可付之不論耳，若真剋就己身言，則賢與不肖，一進一退皆關德業之大者，君子無時無刻不自檢點，豈得漠然視之哉？<q>「是事之變，命之行」</q>者，「事」者人事，「命」者天命，人事之變即天命之行，天人無二道也。「規」，度也，<q>「知不能規乎其始」</q>，言非人之知所能測度其由來也。<q>「不足以滑和」</q>，「滑」，亂也，音骨，「和」即上云「游心乎德之和」之和，和者，德之所以爲德也，故下文云「德者，成和之修也」，而繕性篇亦有「知與恬交相養，而和理出其性，德和也，道理也」之語，然則「不足以滑和」，即不足以滑德也。<q>「不可入於靈府」</q>，「靈府」者，心靈之府，謂之「府」者，言其蓄藏之富，猶前云「天府」也，滑和自諸事感於心始，故曰「不可入於靈府」，「不入」者，感之而有所不受也，然不受非曰閉距之而已也，刻意篇云「水之性，不雜則清，莫動則平，鬱閉而不流，亦不能清，天德之象也」，若強爲閉距之，是使水鬱閉而不流也，故曰<q>「使之和豫通，而不失於兌」</q>，「通」者，鬱閉不流之反也，何以通之？惟和惟豫，「豫」者樂也，故「和豫通」疊言之，「不失於兌」，老子之所謂「塞其兌」也。「郤」與隙同，<q>「日夜無郤」</q>，即「不失於兌」義。<q>「與物爲春」</q>，即「和豫通」義。所以反覆交互言之者，亦以見其通而無害於塞，塞而不失其通也，天有四時，而惟春爲發生，所謂生機也，齊物論云「其殺如秋冬，以言其日消也，其厭也如緘，以言其老洫也」，秋冬、老洫，皆殺機也，「與物爲春」，以生機易殺機，斯和之至也。<q>「接而生時於心」</q>，「接」即齊物論「與接爲構」之「接」，謂與事變相接也，「時」如禮記中庸篇「君子而時中」之時，以承上「與物爲春」言，故不曰中而曰時，實則時中一也。「生時於心」則心中其權<small>中讀去聲</small>，所謂「素富貴，行乎富貴，素貧賤，行乎貧賤，素夷狄，行乎夷狄，素患難，行乎患難，無入而不自得」<small>語見中庸</small>，如是則死生存亡、窮達貧富，安有入於其心以滑亂其和者哉？是之謂才全也。</p>

<h3>「何謂德不形？」</h3>

<h3>曰「平者，水停之盛也。其可以爲法也，內保之而外不蕩也。德者，成和之修也。德不形者，物不能離也。」</h3>

<p class="zt"><q>「平者，水停之盛」</q>，「盛」猶至也。<q>「其可以爲法也」</q>，「法」者準也，天道篇云「水靜則明燭鬚眉，平中準，大匠取法焉」是也。<q>「內保之而外不蕩」</q>，所以釋其平而可以爲法之故，「保」，保守，「蕩」，動蕩，「平」者水之本性，保守之則平，然而外有以動蕩之，則亦不能平也，德譬如水，和其本性，不自表襮，所以保其和也，然欲保其和，必使外物無以滑之蕩之，所以言「德不形」而先言「才全」也。<q>「成和之修」</q>，言修以成其和也，和其本體，修者功夫，有功夫以合其本體，所謂「成和之修」也。<q>「德不形者，物不能離」</q>，猶是「唯止能止衆止」之意，言惟其德之不形，所以物不能離也，「物不能離」，前所云「雌雄合乎前」是也。</p>

<h3>哀公異日以告閔子，曰「始也吾以南面而君天下，執民之紀而憂其死，吾自以爲至通矣。今吾聞至人之言，恐吾無其實，輕用吾身，而亡吾國。吾與孔丘非君臣也，德友而已矣。」</h3>

<p class="zt"><q>「閔子」</q>，閔子騫也，名損，見論語及史記仲尼弟子列傳。<q>「南面而君天下」</q>，魯五百里之國，而曰君天下者，天下篇所云「郢有天下」，各據其所有而言，大小皆得有天下之稱也。「紀」，經紀，猶理也，<q>「執民之紀」</q>，爲民之理也，<q>「憂其死」</q>，憂民之不得其所而死亡也。<q>「通」</q>，通於治道也。<q>「無其實」</q>，無君天下之實，即謂無其德也。<q>「輕用吾身，而亡吾國」</q>，懼將以不慎而失其國也。<q>「德友」</q>，言以德相交友，歸結一「德」字而盛推孔子，是則莊子之微意，不可不知也。</p>

<hr>

<h3>闉跂支離無脤說衛靈公，靈公說之，而視全人，其脰肩肩。甕㼜大癭說齊桓公，桓公說之，而視全人，其脰肩肩。故德有所長，而形有所忘，人不忘其所忘，而忘其所不忘，此謂誠忘。故聖人有所游，而知爲孽，約爲膠，德爲接，工爲商。聖人不謀，惡用知？不斲，惡用膠？無喪，惡用德？不貨，惡用商？四者，天鬻也。天鬻也者，天食也。既受食於天，又惡用人？有人之形，無人之情。有人之形，故羣於人；無人之情，故是非不得於身。眇乎小哉，所以屬於人也！謷乎大哉，獨成其天！</h3>

<p class="zt">「闉」，城曲門，「跂」，一足也，<q>「闉跂」</q>，蓋跂而守門者，<q>「支離無脤」</q>，狀其貌也。「脤」與脣同，謂缺脣。「㼜」，盆也。<q>「甕㼜」</q>蓋以貨盆甕爲業者，<q>「大癭」</q>，頸生癭甚大。無脤、大癭，皆著其醜，若舊說謂癭之大如甕㼜，故稱「甕㼜大癭」，癭雖大，詎至是？不可從也。<q>「說衛靈公」</q>、<q>「說齊桓公」</q>，兩「說」字讀如游說之說。<q>「靈公說之」</q>、<q>「桓公說之」</q>，兩「說」字讀同悅。<q>「全人」</q>，形體完全無疾之人也。<q>「脰」</q>，頸也，<q>「肩肩」</q>疊字，與考工記梓人「數目顅脰」之<abbr title="音千，長頸貌">顅</abbr>同<small>考工記今在周官書，即周禮之末篇</small>。「脰」，細長貌也，「視全人其脰肩肩」者，言悅其無脣大癭，轉視形全之人，覺其頸細長爲不美也，以脰言者，因頸癭而爲之文也。<q>「德有所長，而形有所忘」</q>，言德有過乎人者，形雖不具不美，人將忘之也，是故形所當忘，而人或不忘，德所不當忘，而人或忘之，此則所謂<q>「誠忘」</q>者也。「誠忘」者，忘其實，忘其真也，言<q>「此」</q>者，欲人之重德而輕形也。<br>
此以上結前數節之文，「故聖人有所游」下，則以起後惠莊問答有情無情之說。言修德非所以益之，但不以好惡之情傷損之而已。<q>「有所游」</q>者，前所謂「游心乎德之和」是也。「孽」同蘖，樹木之旁生者曰蘖，<q>「知爲孽」</q>者，言知爲多餘之物，如旁生之蘖，非其本也。「約」言信也，<q>「約爲膠」</q>者，言恃要約以爲信，如膠之膠物，出於強合，不能固也。<q>「德爲接」</q>者，此「德」與前德字又異，託德之名，非其所自有，若自外接合者然，故曰「德爲接」，猶孟子言「外鑠」也<small>外鑠，語見告子篇</small>。「工」猶巧也，以巧炫異，如商販然，故曰<q>「工爲商」</q>也。聖人則異是，動出以誠，不取權<q>「謀」</q>，故<q>「惡用知」</q>。信所本有，未嘗<q>「斲」</q>削，故<q>「惡用膠」</q>。保其大和，本不<q>「喪」</q>失，故<q>「惡用德」</q>。巧出自然，非欲相<q>「貨」</q>，故<q>「惡用商」</q>。<q>「鬻」</q>如豳風鴟鴞之詩「鬻子之閔斯」之鬻，育之假借也，<q>「天鬻也者，天食也」</q>，「食」讀飤，言四者育之自天，則惟天和足以飤養之也。<q>「受食於天，又惡用人」</q>者，大宗師篇所謂「不以人助天」，蓋人知巧僞，有足以滑其和而已矣，非能相益也，此「食」讀如字。<q>「有人之形」</q>，形不與常人異也，<q>「無人之情」</q>，情不與常人同也，形不與人異，<q>「故羣於人」</q>，老子所謂「和其光，同其塵」也，情不與人同，<q>「故是非不得於身」</q>，言身無是非之擾，老子所謂「挫其銳，解其紛」也。<q>「眇乎小哉，所以屬於人也」</q>，「眇乎」，小貌，「屬」，係屬，言牽係於人之情則小也，外篇駢拇云「屬其性乎仁義，屬其性於五味，屬其性乎五聲」，數屬字皆從此出。「謷」同敖，<q>「敖乎大哉，獨成其天」</q>，「天」，天德也，成其天德，所以大也，詩衛風「碩人敖敖，說于農郊」，以「敖敖」狀碩，此以「敖乎」狀大，義正相同也。</p>

<hr>

<h3>惠子謂莊子曰「人故無情乎？」莊子曰「然。」惠子曰「人而無情，何以謂之人？」莊子曰「道與之貌，天與之形，惡得不謂之人？」惠子曰「既謂之人，惡得無情？」莊子曰「是非吾所謂情也。吾所謂無情者，言人之不以好惡內傷其身，常因自然，而不益生也。」惠子曰「不益生，何以有其身？」莊子曰「道與之貌，天與之形，無以好惡內傷其身。今子外乎子之神，勞乎子之精，倚樹而吟，據槁梧而暝，天選子之形，子以堅白鳴。」</h3>

<p class="zt">上文尊德而薄形，今復揚形而斥情者何也？蓋德形對言，則德本而形末，而形情並舉，則形主而情賊也，情之爲賊，先賊其德，而後及於形，故斥情者，爲形斥，正爲德斥也，且德之所著，符見於形，德雖外形而存，德不能離形而見也，前敘德充，不取形完者，特以表德不在形，非曰殘毀其形始可與言修德也，不然，若藐姑射之神人，肌膚若冰雪，淖約若處子，之人之德，何爲數數稱道之哉？明乎此，則知「形有所忘」之言，與「有人之形」之說，各有攸當，非兩相乖剌也。<br>
<q>「道與之貌」</q>，貌不違乎道也。<q>「天與之形」</q>，形不失其天也。此修德之所至，追原其始，曰道與之，天與之耳，非任其自然而能之也，如是則形與德合，故曰<q>「惡得不謂之人」</q>，若以失德者論，則人而非人者多矣，莊子固未易輕許之也。<br>
<q>「是非吾所謂情」</q>，情之正曰性情，情之賊曰情欲，「無人之情」者，無情欲之情，非無性情之情也，故於此辨之。或曰，好惡非性情之情乎？抑性情之情獨無好惡乎？曰，好惡誠性情也，然以之內傷其身，則非性情之正而情欲矣。情欲、性情，豈有二哉？用之過當與不過耳。<q>「常因自然而不益生」</q>，因其自然則不過，若益之，未有不過者也。<q>「益生」</q>之生，即「養生」之生，「生」猶性也，性上豈有可加者乎？故老子曰「益生曰祥，心使氣曰強，物壯則老，謂之不道，不道早已」，祥者，不祥也，莊子之言固有所本矣，惠子未能知也。故曰<q>「外乎子之神，勞乎子之精」</q>，外者，馳逐於外，勞者，不知休止。<q>「倚樹而吟」</q>，吟，沈吟，是神馳也，<q>「據槁梧而暝」</q>，暝猶眠也，是精勞也。<q>「天選子之形，子以堅白鳴」</q>，惜其竄句游心於堅白之小辯，而有負於天之完形也，觀「天選子之形」語，知惠子必長大美好，有過於常人者，而德之不充，徒擁虛器，反不若王駘之倫，以其殘缺，猶足使天下嚮德而浴化，此莊子所以不能不深爲嘅歎者也。</p>

</body>
</html>
