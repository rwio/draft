<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>大宗師第六&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>
<h2>大宗師第六</h2>

<h3 id="sigil_toc_id_53">原文</h3>

<p>知天之所爲，知人之所爲者，至矣。知天之所爲者，天而生也；知人之所爲者，以其知之所知，以養其知之所不知，終其天年，而不中道夭者，是知之盛也。雖然，有患。夫知有所待而後當，其所待者，特未定也。庸詎知吾所謂天之非人乎？所謂人之非天乎？且有真人而後有真知。</p>

<p>何謂真人？古之真人，不逆寡，不雄成，不謩士。若然者，過而弗悔，當而不自得也。若然者，登高不慄，入水不濡，入火不熱。是知之能登假於道者也若此。古之真人，其寢不夢，其覺無憂，其食不甘，其息深深。真人之息以踵，衆人之息以喉。屈服者，其嗌言若哇；其嗜欲深者，其天機淺。古之真人，不知說生，不知惡死；其出不訢，其入不距；翛然而往，翛然而來而已矣。不忘其所始，不求其所終；受而喜之，忘而復之。是之謂不以心捐道，不以人助天，是之謂真人。若然者，其心志，其容寂，其顙頯；淒然似秋，煖然似春，喜怒通四時，與物有宜，而莫知其極。故聖人之用兵也，亡國而不失人心；利澤施乎萬世，不爲愛人。故樂通物，非聖人也；有親，非仁也；失時，非賢也；利害不通，非君子也；行名失己，非士也；亡身不真，非役人也。若狐不偕、務光、伯夷、叔齊、箕子胥餘、紀他、申徒狄，是役人之役，適人之適，而不自適其適者也。</p>

<p>古之真人，其狀義而不朋，若不足而不承；與乎其堅而不觚也，張乎其虛而不華也；邴邴乎其似喜乎？隺乎其不得已乎？滀乎進我色也，與乎止我德也；厲乎其似世乎？謷乎其未可制也；連乎其似好閑也，悗乎忘其言也。以刑爲體，以禮爲翼，以知爲時，以德爲循。以刑爲體者，綽乎其殺也，以禮爲翼者，所以行於世也，以知爲時者，不得已於事也；以德爲循者，言其與有足者至於丘也；而人真以爲勤行者也。故其好之也一，其弗好之也一。其一也一，其不一也一。其一與天爲徒，其不一與人爲徒，天與人不相勝也，是之謂真人。</p>

<p>死生，命也。其有夜旦之常，天也。人之有所不得與，皆物之情也。彼特以天爲父，而身猶愛之，而況其卓乎！人特以有君爲愈乎己，而身猶死之，而況其真乎！泉涸，魚相與處於陸，相呴以溼，相濡以沫，不如相忘於江湖。與其譽堯而非桀也，不如兩忘而化其道。夫大塊載我以形，勞我以生，佚我以老，息我以死。故善吾生者，乃所以善吾死也。夫藏舟於壑，藏山於澤，謂之固矣。然而夜半有力者負之而走，昧者不知也。藏小大有宜，猶有所遯。若夫藏天下於天下而不得所遯，是恆物之大情也。特犯人之形，而猶喜之。若人之形者，萬化而未始有極也，其爲樂可勝計邪？故聖人將游於物之所不得遯而皆存。善夭善老，善始善終，人猶效之，又況萬物之所係，而一化之所待乎！</p>

<p>夫道，有情有信，無爲無形；可傳而不可受，可得而不可見；自本自根，未有天地，自古以固存；神鬼神帝，生天生地；在太極之先而不爲高，在六極之下而不爲深，先天地生而不爲久，長於上古而不爲老。狶韋氏得之，以挈天地；伏戲得之，以襲氣母；維斗得之，終古不忒；日月得之，終古不息；堪坏得之，以襲崑崙；馮夷得之，以游大川；肩吾得之，以處大山；黃帝得之，以登雲天；顓頊得之，以處玄官；禺強得之，立乎北極；西王母得之，坐乎少廣，莫知其始，莫知其終；彭祖得之，上及有虞，下及五伯；傅說得之，以相武丁，奄有天下，乘東維，騎箕尾，而比於列星。</p>

<p>南伯子葵問乎女偊曰「子之年長矣，而色若孺子，何也？」<br/>
曰「吾聞道矣。」<br/>
南伯子葵曰「道可得學邪？」<br/>
曰「惡，惡可！子非其人也。夫卜梁倚有聖人之才，而無聖人之道；我有聖人之道，而無聖人之才。吾欲以教之，庶幾其果爲聖人乎！不然，以聖人之道告聖人之才，亦易矣。吾猶守而告之參日，而後能外天下；已外天下矣，吾又守之七日，而後能外物；已外物矣，吾又守之九日，而後能外生；已外生矣，而後能朝徹；朝徹，而後能見獨；見獨，而後能無古今；無古今，而後能入於不死不生。殺生者不死，生生者不生。其爲物，無不將也，無不迎也，無不毀也，無不成也。其名爲攖寧。攖寧也者，攖而後成者也。」<br/>
南伯子葵曰「子獨惡乎聞之？」<br/>
曰「聞諸副墨之子，副墨之子聞諸洛誦之孫，洛誦之孫聞之瞻明，瞻明聞之聶許，聶許聞之需役，需役聞之於謳，於謳聞之玄冥，玄冥聞之參寥，參寥聞之疑始。」</p>

<p>子祀、子輿、子犂、子來四人相與語曰「孰能以無爲首，以生爲脊，以死爲尻，孰知死生存亡之一體者，吾與之友矣。」四人相視而笑，莫逆於心，遂相與爲友。<br/>
俄而子輿有病，子祀往視之。曰「偉哉！夫造物者，將以予爲此拘拘也！」曲僂發背，上有五管，頤隱於齊，肩高於頂，句贅指天。陰陽之氣有沴，其心閒而無事。跰𨇤而鑑於井，曰「嗟乎！夫造物者，又將以予爲此拘拘也！」<br/>
子祀曰「女惡之乎？」<br/>
曰「亡，予何惡！浸假而化予之左臂以爲雞，予因以求時夜；浸假而化予之右臂以爲彈，予因以求鴞炙；浸假而化予之尻以爲輪、以神爲馬，予因而乘之，豈更駕哉！且夫得者時也，失者順也。安時而處順，哀樂不能入也。此古之所謂縣解也。而不能自解者，物有結之。且夫物不勝天久矣，吾又何惡焉！」<br/>
俄而子來有病，喘喘然將死。其妻子環而泣之。子犂往問之，曰「叱！避！無怛化！」倚其戶與之語曰「偉哉造化！又將奚以女爲，將奚以女適？以女爲鼠肝乎？以女爲蟲臂乎？」<br/>
子來曰「父母於子，東西南北，唯命之從。陰陽於人，不翅於父母。彼近吾死，而我不聽，我則悍矣，彼何罪焉！夫大塊載我以形，勞我以生，佚我以老，息我以死。故善吾生者，乃所以善吾死也。今大冶鑄金，金踊躍曰『我且必爲鏌鋣』，大冶必以爲不祥之金。今一犯人之形，而曰『人耳！人耳！』，夫造物者必以爲不祥之人。今一以天地爲大爐，以造化爲大冶，惡乎往而不可哉！」成然寐，蘧然覺。</p>

<p>子桑戶、孟子反、子琴張三人相與友，曰「孰能相與於無相與，相爲於無相爲？孰能登天游霧，撓挑無極，相忘以生，無所終窮？」三人相視而笑，莫逆於心，遂相與友。<br/>
莫然有閒，而子桑戶死。未葬，孔子聞之，使子貢往侍事焉。或編曲，或鼓琴，相和而歌，曰「嗟來桑戶乎！嗟來桑戶乎！而已反其真，而我猶爲人。猗！」子貢趨而進，曰「敢問臨尸而歌，禮乎？」二人相視而笑曰「是惡知禮意！」<br/>
子貢反，以告孔子，曰「彼何人者邪？修行無有，而外其形骸，臨尸而歌，顏色不變，無以命之。彼何人者邪？」<br/>
孔子曰「彼游方之外者也，而丘游方之內者也。外內不相及，而丘使女往弔之，丘則陋矣。彼方且與造物者爲人，而游乎天地之一氣。彼以生爲附贅縣疣，以死爲決𤴯潰癰。夫若然者，又惡知死生先後之所在！假於異物，託於同體；忘其肝膽，遺其耳目；反覆終始，不知端倪。芒然彷徨乎塵垢之外，消搖乎無爲之業。彼又惡能憒憒然爲世俗之禮，以觀衆人之耳目哉！」<br/>
子貢曰「然則夫子何方之依？」<br/>
曰「丘，天之戮民也。雖然，吾與女共之。」<br/>
子貢曰「敢問其方。」<br/>
孔子曰「魚相造乎水，人相造乎道。相造乎水者，穿池而養給；相造乎道者，無事而生定。故曰：魚相忘乎江湖，人相忘乎道術。」<br/>
子貢曰「敢問畸人。」<br/>
曰「畸人者，畸於人而侔於天。故曰，人之小人，天之君子；人之君子，天之小人也。」</p>

<p>顏回問仲尼曰「孟孫才，其母死，哭泣無涕，中心不戚，居喪不哀。無是三者，以善處喪蓋魯國。固有無其實而得其名者乎？回一怪之。」<br/>
仲尼曰「夫孟孫氏盡之矣。進於知矣。唯簡之而不得，夫已有所簡矣。孟孫氏不知所以生，不知所以死；不知孰先，不知孰後；若化爲物，以待其所不知之化已乎！且方將化，惡知不化哉？方將不化，惡知已化哉？吾特與女其夢未始覺者邪？且彼有駭形而無損心，有旦宅而無情死。孟孫氏特覺，人哭亦哭，是自其所以乃。且也相與吾之耳矣，庸詎知吾所謂吾之乎？且女夢爲鳥而厲乎天，夢爲魚而沒於淵。不識今之言者，其覺者乎？其夢者乎？造適不及笑，獻笑不及排，安排而去，化乃入於寥天一。」</p>

<p>意而子見許由，許由曰「堯何以資女？」<br/>
意而子曰「堯謂我『女必躬服仁義而明言是非』。」<br/>
許由曰「而奚來爲軹？夫堯既已黥女以仁義，而劓女以是非矣，女將何以游夫搖蕩恣睢轉徙之塗乎？」<br/>
意而子曰「雖然，吾願游於其藩。」<br/>
許由曰「不然。夫盲者無以與乎眉目顏色之好，瞽者無以與乎青黃黼黻之觀。」<br/>
意而子曰「夫無莊之失其美，據梁之失其力，黃帝之亡其知，皆在鑪捶之間耳。庸詎知夫造物者之不息我黥而補我劓，使我乘成以隨先生邪？」<br/>
許由曰「噫！未可知也。我爲女言其大略。吾師乎！吾師乎！䪡萬物，而不爲義；澤及萬世，而不爲仁；長於上古，而不爲老；覆載天地、刻彫衆形，而不爲巧。此所游已。」</p>

<p>顏回曰「回益矣。」<br/>
仲尼曰「何謂也？」<br/>
曰「回忘仁義矣。」<br/>
曰「可矣，猶未也。」<br/>
它日復見，曰「回益矣。」<br/>
曰「何謂也？」<br/>
曰「回忘禮樂矣。」<br/>
曰「可矣，猶未也。」<br/>
它日復見，曰「回益矣。」<br/>
曰「何謂也？」<br/>
曰「回坐忘矣。」<br/>
仲尼蹵然曰「何謂坐忘？」<br/>
顏回曰「墮肢體，黜聰明，離形去知，同於大通，此謂坐忘。」<br/>
仲尼曰「同則無好也，化則無常也。而果其賢乎！丘也請從而後也。」</p>

<p>子輿與子桑友，而霖雨十日，子輿曰「子桑殆病矣！」裹飯而往食之。至子桑之門，則若歌若哭，鼓琴曰「父邪！母邪！天乎？人乎？」有不任其聲而趨舉其詩焉。」<br/>
子輿入，曰「子之歌詩，何故若是？」<br/>
曰「吾思夫使我至此極者，而弗得也。父母豈欲吾貧哉？天無私覆，地無私載，天地豈私貧我哉？求其爲之者而不得也。然而至此極者，命也夫！」</p>

<h3 id="sigil_toc_id_54">0. 解題</h3>

<p class="zt">大宗師，明內聖也。內聖之功，在通於天道，未有不通於天道而能爲聖人者也。故孟子曰「聖人之於天道也」<small>見盡心篇</small>，子貢曰「夫子之言性與天道」<small>見論語公冶長篇</small>，而孔子亦自言曰「下學而上達，知我者其天乎」<small>見論語憲問篇</small>，程子曰「下學，學人事；上達，達天理」<small>天理即天道</small>。然則聖功、天德非兩事也。以人言，則所宗所師者，聖也，以聖人言，則所宗所師者，天也，天下篇曰「不離於宗，謂之天人」，又曰「以天爲宗，以德爲本，以道爲門，兆於變化，謂之聖人」，是宗者，宗天也。則陽篇曰「聖人達綢繆，周盡一體矣，而不知其然，性也。復明搖作，而以天爲師，人則從而命之也」，是師者，師天也。宗天師天，則宗師云者，直天之代名耳。惟天爲大，故曰「大宗師」也。顧天而又曰道者何也？對人言則曰天，對事言則曰道，天道者，對人事之稱也，故或合而言之，或分而言之，其實一也。</p>

<p class="zt">本篇始言天，中言道，末言命。命者，天道之流行也，天道之流行，莫大於生死，惟樂天知命者不以生死動其慮，此義於齊物論發之，於養生主德充符申之，而於此篇則又反復以致其意焉。蓋人之惜生而惡死者，在於執此身爲己有，不知「身非己有，是天地之委形也，生非己有，是天地之委和也」<small>語見知北游篇</small>，非己而執爲己，是惑也，不執爲己，而以生爲虛幻，急求脫離，是亦惑也。至哉，莊子之言乎，曰「善吾生者，乃所以善吾死也」。善吾生者，生盡其道之謂也，生盡其道，則生不徒生矣，生不徒生，則死有不死矣，故曰「君子曰終，小人曰死」<small>語見小戴禮記檀弓篇</small>，終者，反其始之謂也，反其始，是爲反真，聖人盡性至命之學，所以異於宗教家侈言死後天堂地獄以及輪迴往生之誕謾者，此也。</p>

<h3 id="sigil_toc_id_55">1. 知天之所爲</h3>

<p class="zz">知天之所爲，知人之所爲者，至矣。知天之所爲者，天而生也；知人之所爲者，以其知之所知，以養其知之所不知，終其天年，而不中道夭者，是知之盛也。雖然，有患。夫知有所待而後當，其所待者，特未定也。庸詎知吾所謂天之非人乎？所謂人之非天乎？且有真人而後有真知。</p>

<p class="zt"><q>「天之所爲」</q>，言本體也；<q>「人之所爲」</q>，言功夫也。<q>「天而生」</q>者，即本體以爲功夫，<q>「以其知之所知，以養其知之所不知」</q>者，由功夫以合其本體也。繕性篇曰「古之治道者，以恬養知，生而無以知爲也，謂之以知養恬」。彼「生」字與此「生」字同，皆率性之謂也，彼所謂「恬」，即此所謂「知之所不知」也，故以恬養知，是「天之所爲」也，以知養恬，是人之所爲也。特此言「天而生」，從天說起；彼言「生而無以知爲」，從性說起，故分屬有不同耳。至彼又曰「知與恬交相養，而和理出其性」，是則合天人而一之，此所謂「知天之所爲，知人之所爲<abbr title="本無「者」字，據原文增">者</abbr>，至矣」者也。<q>「終其天年，而不中道夭者」</q>，知恬交養之效，養生主篇所謂「可以全生，可以盡年」也，故曰<q>「是知之盛」</q>，「盛」猶至也。<br>
<em>此數語與孟子盡心篇首章亦極相似，試比而論之。「知天之所爲」者，孟子之所謂盡心、知性、知天也。「知人之所爲」者，孟子之所謂存心、養性、事天也。「終其天年而不中道夭」者，孟子之所謂夭壽不貳、修身立命也。然則此固孔門一脈之傳，以言聖功，莫之能外者也。</em><br>
<q>「雖然有患」</q>者，知天非易事也。世之學者認人以爲天者多矣，如是則不識本體，不識本體，其所爲功夫，將有非徒無益而又害之者矣，故於此不得不料揀之。<q>「知有所待而後當」</q>者，達生篇云「開天者德生，開人者賊生」，德生則當，賊生則非當也，當與不當未定，夫何能無患乎？<q>「所謂天之非人乎，所謂人之非天乎」</q>，天人交雜，疑似之間，非理窮義熟，其孰能辨之？故曰<q>「有真人而後有真知」</q>也，「真人」者，不失其真宰真君以爲人者也，不失其真宰真君以爲人，則亦不離夫真宰真君以爲知，真宰真君，天也，故「真人」即天人也，「真知」即天知也。</p>

<h3 id="sigil_toc_id_56">2. 何謂真人</h3>

<p class="zt">此段三提「古之真人」，其一遣得失，其二一夢覺，其三齊生死。人至混同得失、夢覺一如、生死無變，則與化爲一，可謂真人也已。故中以「是之謂真人」結之。</p>

<p class="zz">何謂真人？古之真人，不逆寡，不雄成，不謩士。若然者，過而弗悔，當而不自得也。若然者，登高不慄，入水不濡，入火不熱。是知之能登假於道者也若此。</p>

<p class="zt"><q>「不逆寡」</q>，「逆」如論語「不逆詐，不億，不信」之逆，「寡」，小也，秋水篇「小而不寡，大而不多，知量無窮」，是言多寡猶言大小也，當事之未兆，其機甚小，不逆料之以爲知，所謂「不逆寡」也。<q>「不雄成」</q>，事之既成，不自雄以爲能也。總而言之，則曰<q>「不謩士」</q>，「謩」同謨，謀也，「士」與事通，或曰，不謩士者，不與士謀，守其獨也，亦通。<q>「過而弗悔」</q>，失無心也。<q>「當而不自得」</q>，得不處也。<q>「登高不慄」</q>，神不慴也，<q>「入水不濡，入火不熱」</q>，化無迹也，曰登高，曰入水火，皆譬喻之辭也。「登」，升也，進也，「假」讀若格，至也，知之能進而至於道，遺其知也。</p>

<p class="zz">古之真人，其寢不夢，其覺無憂，其食不甘，其息深深。真人之息以踵，衆人之息以喉。屈服者，其嗌言若哇；其耆欲深者，其天機淺。</p>

<p class="zt"><q>「其寢不夢」</q>，想、因絕也<small>衛玠問樂廣夢，樂云「是想」，又云「因也」，見世說新語</small>。<q>「其覺無憂」</q>，安於仁也。<q>「其食不甘」</q>，味道腴也<small>味道之腴，見昭明文選班固答賓戲</small>。<q>「其息深深」</q>，思淵默也。<q>「以踵」</q><q>「以喉」</q>，判深淺也。<q>「屈服者，其嗌言若哇」</q>，所謂「失其守者其辭屈」也<small>語見易繫辭傳</small>。「嗌言若哇」，口將言而囁嚅之狀也。<q>「其耆欲深者，其天機淺」</q>，所謂「其爲人也多欲，雖有存焉者寡矣」也<small>語見孟子盡心篇</small>。「耆」同嗜。「天機」「嗜欲」，見天人之相爲消長也。</p>

<p class="zz">古之真人，不知說生，不知惡死；其出不訢，其入不距；翛然而往，翛然而來而已矣。不忘其所始，不求其所終；受而喜之，忘而復之。是之謂不以心捐道，不以人助天，是之謂真人。</p>

<p class="zt"><q>「不知說生，不知惡死」</q>，死生一致，不復有所欣厭也。<q>「其出不訢，其入不距」</q>，視死生猶出入；<q>「翛然而往，翛然而來」</q>，視死生猶往來也，「訢」同忻、欣；「距」同拒；「翛然」，自在而無礙也。<q>「不忘其所始」</q>，「始」，天命之始也，「不忘」，故全其生而無憾。<q>「不求其所終」</q>，「終」，天年之終也，「不求」，故盡其年而斯止，全其生而無憾，故<q>「受而喜之」</q>，盡其年而斯止，故<q>「忘而復之」</q>，「復」者，復其始也，上言「不忘」，而此又曰「忘」者何也，上不忘者德<small>物得以生之謂德</small>，此之忘者年也。前言「不知說生」，而此又曰「受而喜之」何也，說生者生死之幻形，受而喜之者，性命之全理也，不忘而受之，是之謂<q>「不以心捐道」</q>，「捐」，棄也，棄則忘矣。不求而復之，是之謂<q>「不以人助天」</q>，「助」如孟子「勿助長」之助，助則求矣。</p>

<p class="zz">若然者，其心志，其容寂，其顙頯；淒然似秋，煖然似春，喜怒通四時，與物有宜，而莫知其極。故聖人之用兵也，亡國而不失人心；利澤施乎萬世，不爲愛人。故樂通物，非聖人也；有親，非仁也；失時，非賢也；利害不通，非君子也；行名失己，非士也；亡身不真，非役人也。若狐不偕、務光、伯夷、叔齊、箕子胥餘、紀他、申徒狄，是役人之役，適人之適，而不自適其適者也。</p>

<p class="zt"><q>「其心志」</q>，所謂「用志不分，乃疑於神」也<small>語見達生篇</small>，「志」謂之志，「用志不分」亦謂之志，實字虛用，莊子一書中屢見之，或疑其不辭，而欲改作「忘」，非也，此言「其心志」，正如消搖游言「其神凝」也。<q>「其容寂」</q>，「寂」，不動也，所謂「望之似木雞，其德全」也<small>亦見達生篇</small>。<q>「其顙頯」</q>，所謂「宇泰定者發乎天光」也<small>語見庚桑楚篇，宇謂眉宇之間，正顙之地，泰定，大定也</small>，「頯」一作䫥，並形聲字，音傀，郭子玄於此注云「大朴之貌」，天道篇「而顙頯然」，則注云「高露發美之貌」，實則「大朴」二字不足以盡「其顙頯」之義，且與「其容寂」「寂」字亦似犯複，當移天道篇注以注此，高露發美，正天光之發，而德充之符也。<q>「淒然似秋，煖然似春，喜怒通四時」</q>，舉春秋以概冬夏，舉喜怒以概哀樂，易乾文言所謂「與四時合其序」也，「煖」讀暄。<q>「與物有宜，而莫知其極」</q>，則所謂「與天地合其德」，「極」猶則也，「莫知其極」，言無定則，故莫可測知也，惟如是，故<q>「用兵」</q><q>「亡」</q>人之<q>「國」</q>，而<q>「不失人心」</q>，若秋霜之殺物，物不知怨也。<q>「利澤施乎萬世，不爲愛人」</q>，若陽春之長物，物亦不知謝也。蓋真知之所知，一無知而已矣，一無心而已矣。<q>「故樂通物，非聖人也」</q><small>樂讀如大學「有所好樂」之樂</small>，何也？樂出有心，則物或不同，必有反而忿懥者矣，是非四時之和，而天地之德也，故曰「非聖人」；有親則有不親矣，故曰<q>「有親，非仁也」</q>；賢者要在乘時，故曰<q>「失時，非賢也」</q>，「失」舊作天，注家雖强爲解釋，終不可通，本篇文字時有倒誤，「天」與「失」，一筆之差，其誤甚明，故逕改之；君子貴乎通識，故<q>「利害不通，非君子也」</q>；士重在行己，故<q>「行名失己，非士也」</q>；「役人」，庶人凡民也，由聖人而仁人而賢人而君子而士，等而下之，故當是庶人也，庶人而謂之役人者，庶人召之役則往役<small>見孟子萬章篇</small>，故曰「役人」也，孝經曰「用天之道，分地之利，謹身節用，以養父母，此庶人之孝也」，「亡身不真」，則非謹身養親之道矣，故曰<q>「亡身不真，非役人也」</q>，孟子舉世俗所謂不孝者五：一曰惰其四支，不顧父母之養；二曰博弈好飲酒，不顧父母之養；三曰好貨財，私妻子，不顧父母之養；四曰從耳目之欲，以爲父母戮；五曰好勇鬭狠，以危父母，是皆所謂亡身不真之類也，「亡身」者，忘其身，「不真」者，失其本也<small>此真字義較淺，與真人之真字不同，宜分別看</small>，郭子玄注此云「自失其性，而矯以從物，受役多矣，安能役人」，蓋以下文有「役人之役」語，遂牽連而爲之說，不知此役人列在君子士之後，自是人之一等，文義甚明，且「役」乃狀字，非動字也，解作役使旁人，實乖文理，而注解之家率循用郭說，不可解也。<br>
<q>「狐不偕」</q>，或云堯時人，堯讓以天下，不受，投河水死；或云周之賢人，莫能攷正。<q>「務光」</q>，夏人，湯伐桀，克之，讓於務光，務光辭曰「非其義者，不受其祿，無道之世，不踐其土，況尊我乎？吾不忍久見也」，乃負石而自沈於廬水，見本書讓王篇<small>讓王篇作瞀光，務瞀一也</small>。<q>「伯夷、叔齊」</q>，孤竹君之二子，餓於首陽之下，見論語，本書讓王篇則云「有士二人，處於孤竹，曰伯夷、叔齊」，又云「武王使叔旦與之盟」，與史記伯夷傳不合，蓋傳聞異辭也。<q>「箕子」</q>，紂諸父，見論語微子篇及尚書洪範，<q>「胥餘」</q>，僕隸之稱，漢伏生尚書大傳載太公曰「愛人者，兼其屋上之烏，不愛人者，及其胥餘」是也<small>韓詩外傳亦有此文</small>，以箕子爲奴，故曰「箕子胥餘」，此如孟子言微子、微仲王子比干<small>見公孫丑篇第一章</small>，於「比干」上加「王子」二字，皆以四字爲句，便文之故，解者不明此例，或以胥餘爲比干，或云是箕子之名，皆誤也。<q>「紀他」</q>、<q>「申徒狄」</q>，皆殷人，外物篇云「湯與務光天下，務光怒之，紀他聞之，帥弟子而踆<small>踆同逡，退也，遯也</small>於窾水，諸侯弔之，三年，申徒狄因以踣<small>踣同仆，僵也，斃也</small>河」。以上諸賢，皆未能養其生、終其天年，故曰<q>「是役人之役，適人之適，而不自適其適者也」</q>，言異乎古之真人也。或疑曰，孔子稱殷有三仁，而箕子居其次，於伯夷叔齊則曰「求仁而得仁，又何怨」，夫仁也者，人也，合而言之，道也<small>語見孟子盡心篇</small>。若箕子、夷齊，皆履仁踐道，曷爲不能自適其適？莊子之是非，毋乃有悖於聖人歟？曰，莊子特借是數人以發其保身全生之旨，非爲箕子、夷齊作定評也，是當分別觀之，若以文害辭，以辭害志，豈所謂得意忘言者哉？</p>

<h3 id="sigil_toc_id_57">3. 古之真人</h3>

<p class="zz">古之真人，其狀義而不朋，若不足而不承；與乎其堅而不觚也，張乎其虛而不華也；邴邴乎其似喜乎？隺乎其不得已乎？滀乎進我色也，與乎止我德也；厲乎其似世乎？謷乎其未可制也；連乎其似好閑也，悗乎忘其言也。以刑爲體，以禮爲翼，以知爲時，以德爲循。以刑爲體者，綽乎其殺也，以禮爲翼者，所以行於世也，以知爲時者，不得已於事也；以德爲循者，言其與有足者至於丘也；而人真以爲勤行者也。故其好之也一，其弗好之也一。其一也一，其不一也一。其一與天爲徒，其不一與人爲徒，天與人不相勝也，是之謂真人。</p>

<p class="zt"><q>「其狀」</q>二字，統攝下文，至「悗乎忘其言也」止。老子曰「古之善爲道者，微妙玄通，深不可識，夫唯不可識，故强爲之容」，此亦可謂强爲之狀者也。仔細推尋，大抵表兩端以見中道，與論語「子溫而厲，威而不猛，恭而安」一種筆法，循是求之，雖不加詮釋，可領解也。<br>
<q>「義而不朋」</q>，郭注云「與物同宜，而非朋黨」是也，莊書每以實字作虛字用、虛字作實字用，天道篇亦有「而狀義然」語，正其比也，俞氏樾武斷，讀「義」爲峩，讀「朋」爲崩，謂「義」可言德，不可言狀<small>見諸子平議</small>，則試問，春秋桓二年公羊傳云「孔父可謂義形於色矣」，「義」而曰形於色，是非狀乎？不知狀以狀德，狀本根於德也，若如俞說，改作「峩而不崩」，試問，此狀何德？吾思雖俞氏亦自莫能舉似之也，清之漢學家泥於訓詁，往往不求本書文義，輒竄易字句，以就己說，以此多失古人微旨，其貽誤學者甚大，故於此聊一辯之。<br>
<q>「若不足而不承」</q>，狀其謙也，不足者或且奉承於人，「不足而不承」，易謙卦彖傳所謂「卑而不可踰」也。<br>
<q>「與乎其堅而不觚也」</q>，「與」讀若舉，知與之爲舉者，消搖游言大瓠其堅不能自舉，是堅之與否，以能舉不能舉決者，以舉表堅，亦猶下之以張表虛也，曰「不觚」者，「觚」，方也，堅則重，重者之病在於拘方，故曰「堅而不觚」，所以見其無偏失也。此段每兩句爲韻，而觚與華叶<small>古音華讀敷</small>，各本皆作「觚而不堅」，其譌已久，今依韻校正之。<br>
<q>「張乎其虛而不華也」</q>，物虛則張，故曰「張乎其虛」，虛而至實，故曰「虛而不華也」。<br>
<q>「邴邴乎其似喜乎？隺乎其不得已乎？」</q>，自此以下，並兩句相對爲義。「邴邴」猶旁旁，古方、丙同音，故柄亦作枋，春秋隱八年「鄭伯使宛來歸祊」，穀梁傳即作「歸邴」可證也，小雅北山之詩「王事傍傍」，一作「旁旁」，言事冗而不得自息也，然亦即有肆應之義，故此云「似喜」，謂諸事紛至而不辭，有似喜事者也，然而感而後應，和而非唱，實出不得已也，故又曰<q>「隺乎其不得已乎？」</q>。「隺」同確<small>說文隺下引易「夫乾隺然」，今易繫辭傳作「確然」</small>，應帝王篇曰「聖人之治也，治外乎？正而後行，確乎能其事者而已矣」，此云「隺乎其不得已」，正與「確乎能其事」意合，確謂定也。<br>
<q>「滀乎進我色也，與乎止我德也」</q>，進止對舉，義尤顯然，「進我色」者，進我以色也，田子方篇所謂「正容以悟之」也，「止我德」者，止我以德也，田子方篇所謂「使人之意也消」也，「滀」，渟滀，不淺露也，「與」，容與，不急迫也，此「與」讀如字。<br>
<q>「厲乎其似世乎？謷乎其未可制也」</q>，「厲」同勵，勤勉也，「似世」者，同乎世俗之所爲，所謂與人爲徒也。「謷」即德充符「謷乎大哉」之謷，「未可制」者，非世俗所可覊制，所謂獨成其天也。<br>
<q>「連乎其似好閑也，悗乎忘其言也」</q>，「閑」與「言」爲韻，舊各本作「閉」，蓋缺筆也，今正之，「連」如易蹇卦六四「往蹇來連」之連，謂難也，難者著力也，「好閑」者，戒慎周詳，有同閑衛也。「悗」，無心也，「忘其言」者，任天而動，不假言說也。<br>
<q>「以刑爲體」</q>，承「義而不朋」兩句言，「義」與「謙」皆有節制、損退義，於刑爲近，故曰<q>「以刑爲體者，綽乎其殺也」</q>，「殺」，滅殺，「綽」即綽約之綽，一作「淖」，亦作汋，楚辭遠遊篇「質銷鑠以汋約兮」，於「銷鑠」下而接云「綽約」，則知綽約非僅如常解謂之柔弱，兼有斂約檢制之意，故此云「綽乎其殺」，綽殺義正相連，郭子玄但知寬綽之訓，乃注云「雖殺而寬」，失其旨矣。<br>
<q>「以禮爲翼」</q>，承「與乎其堅而不觚」二句言，厚重虛徐，並禮之要，而人非禮不行，故曰<q>「以禮爲翼，所以行於世也」</q>，蓋刑以自治，故比之於體，禮以接物，故比之於翼，郭注云「刑者治之體，非我爲」，以刑爲治人，亦誤也。<br>
<q>「以知爲時」</q>，承「邴邴乎其似喜乎」二句言，觀其曰「不得已於事也」，正與「隺乎其不得已」相應可知，曰「時」者，時止則止，時行則行，易所謂「知幾」也。<br>
<q>「以德爲循」</q>，承「滀乎進我色也」二句言，觀兩「德」字相應可知，曰「循」者，說文「循，行順也」，順者，順乎人之性，而非有所强焉者也，故曰<q>「言其與有足者至於丘也，而人真以爲勤行者也」</q>，「丘」隱喻孔子，丘非高也，迤邐而登，凡有足者無不可至也，人見其勤勉而行，而不知其出於至順，非有難也，言此者，以見德者人皆可修而至，非獨真人爲能也，「真以爲」，疑本作「直以爲」，因上下文「真」字而誤，然未有顯證，故存而不改。<br>
<q>「其好之也一，其弗好之也一」</q>，「好」，好德也，「弗好」，弗好非德也，好德，德也，弗好非德，亦德也，故皆曰「一」也，不謂之「德」而謂之「一」者，前篇所謂「一知之所知」，而下文所謂「一化之所待」也。<br>
<q>「其一」</q>者，體也；<q>「其不一」</q>者，用也，體固一，用不離體，亦一也，故曰<q>「其一也一，其不一也一」</q>，用不離體，所以合天也，故曰<q>「其一與天爲徒」</q>，體以起用所以之人也，故曰<q>「其不一與人爲徒」</q>，「與人爲徒」，承「厲乎似世」「連乎好閑」言也，「與天爲徒」，承「謷乎未可制」「悗乎忘其言」言也，合兩端以得中道，所謂天均、兩行者，故曰<q>「天與人不相勝也」</q>，篇首言天言人，以功夫與本體言，此言天言人，則以本體與作用言，功夫者，入手之方，作用者，成功之效，然必待成功之效而後知入手之無誤，所以真知必徵之真人也。</p>

<h3 id="sigil_toc_id_58">4. 死生命也</h3>

<p class="zz">死生，命也。其有夜旦之常，天也。人之有所不得與，皆物之情也。彼特以天爲父，而身猶愛之，而況其卓乎！人特以有君爲愈乎已，而身猶死之，而況其真乎！泉涸，魚相與處於陸，相呴以溼，相濡以沫，不如相忘於江湖。與其譽堯而非桀也，不如兩忘而化其道。夫大塊載我以形，勞我以生，佚我以老，息我以死。故善吾生者，乃所以善吾死也。夫藏舟於壑，藏山於澤，謂之固矣。然而夜半有力者負之而走，昧者不知也。藏小大有宜，猶有所遯。若夫藏天下於天下而不得所遯，是恆物之大情也。特犯人之形，而猶喜之。若人之形者，萬化而未始有極也，其爲樂可勝計邪？故聖人將游於物之所不得遯而皆存。善夭善老，善始善終，人猶效之，又況萬物之所係，而一化之所待乎！</p>

<p class="zt">此段重申前生死之說，以爲下論道發端也。<br>
<q>「夜旦」</q>，喻生死也，曰<q>「常」</q>者，言爲人所習見也，人習見夜旦，未嘗有介於懷，而於死生則未能釋然，是爲不知類也，故舉此以點醒之。曰<q>「人之有所不得與」</q>，「與」讀同預，言非人所能爲力，「情」，實也，<q>「物之情也」</q>者，言物之實際如是也。<br>
<q>「以天爲父」</q>，猶云以天視父，即後世稱父爲所天之意，舊順文爲解，非也，所以知之者，人間世篇以愛親事君陪起事心，此以愛父死君陪起天命，文字正是一樣結構，父與君對，非天與君對也，此其一；接云<q>「身猶愛之」</q>，「愛」者愛父也，觀人間世篇「子之愛親」語可知，至推愛親之愛，而後及於天，故下云<q>「而況其卓乎」</q>，「卓」者卓絕，超出於萬物之上之謂，是即指天而言，若開首便說天，則此卓者更謂何物？此其二；卓者、真者，文正一例，真者指天，卓者豈得有異？此其三；然則安知非「天」與「父」二字，文有舛錯乎？曰，古人自有此倒裝句法，如後文云「父母於子，東西南北，唯命之從」，以今文法言，當云「子於父母」，是即倒裝之一例，細心玩之，不難理會，無取改竄舊文爲也。<br>
<q>「以有君爲愈乎已」</q>，謂有君愈於無君也，論語孔子言「夷狄之有君，不如諸夏之亡也」<small>見八佾篇</small>，蓋亦此意，解者皆讀「已」爲我己之己，以爲君之勢分尊過乎我，故爲之死，若然，則但云「以君爲愈乎己」可矣，「君」上著「有」字，何說乎？且古者臣之效死於君者，以君爲一國之所託命，非以其勢分然也，故曰「君爲社稷死則死之，爲社稷亡則亡之」<small>晏子語，見襄二十五年春秋左氏傳</small>，此書於君臣之義，曰「無適而非君」<small>見人間世篇</small>，曰「有君爲愈乎已」，與後世視君如帝天，不復敢涉議，及其有無向背者實異，蓋春秋戰國之際，去古未遠，又列國分立，未始定於一尊，於是追原置君有君之故，故其論若此，而注家率據後世之見以爲之解，則宜其不合也。<br>
<q>「泉」</q>，水源也，人之恃天以生，猶魚之恃水以活也，故取魚以爲喻，魚之水涸而<q>「處於陸」</q>也，<q>「相呴以溼，相濡以沫」</q>，非不相愛也，然而不足以救死者，溼沫有盡時，不如江湖之恃源而往者也，故江湖者，魚之天也，曰<q>「相忘」</q>者，各不見德，乃德之至，愛不足以言也。夫堯之仁非桀之比，人無不知也，然博施濟衆，不能無病<small>見論語雍也篇</small>，是其仁亦有盡時，不如天之無心於物，而物無不蒙德也，故曰<q>「與其譽堯而非桀也，不如兩忘而化其道」</q>，曰「化其道」者，堯忘其堯，桀亦化其爲桀，一納於道之中，而「譽」與「非」更無所用之也。凡言此者，皆爲下<q>「善吾生乃所以善吾死」</q>一句而設，蓋<q>「大塊載我以形，勞我以生，佚我以老，息我以死」</q>，生、老、死者，天也，前所云「人之有所不得與」者也，若善吾生以善吾死，則人也，吾之所可得爲者也，舍其所可得爲，而蘄其所不得與，即使有術以延其生，能比壽於彭祖，亦何異於脫於江湖，藉溼沫以緩其斯須之命也哉？故知北游篇云「雖有壽夭，相去幾何？須臾之說也，奚足以爲堯桀之是非」，以堯桀並稱，是非貶堯以就桀也，自吾性分中言之，桀固塵污，堯亦陰翳，由是二者起伏膠擾於胸中，而心乃與天日遠，遂覺形氣一散，歸着無所，人之不能善生以善其死者，率坐是也，昔者子路問死，孔子告之曰「未知生，焉知死」，此與善生以善死之言，先後一揆，知生者，知其所以生也，知其所以生，則知性知天在其中矣，善生者，善其所以生也，善其所以生，則盡性至命在其中矣，夫盡性至命，則天人一也，尚何有生死之不齊而堯桀之相非哉？<br>
「藏舟」，舟以喻君之位也，荀子王制篇云「傳曰『君者舟也，庶人者水也，水則載舟，水則覆舟』」，是比君於舟，有其所本，舟藏於壑，壑藏於山，山藏於澤，省文但舉首尾，故曰<q>「藏舟於壑，藏山於澤」</q>也，或分兩事說之，非是，夫舟可負之走，山豈可負之走者哉？有力負舟而走者，謂如田氏之移齊，韓趙魏之分晉，皆乘其君之不覺而先篡其權，後取其位，故比之於<q>「夜半」</q>，而曰<q>「昧者不知也」</q>。<q>「藏天下於天下」</q>，則如堯之禪舜，舜之禪禹，不私天下於一己，亦即不尸亡天下之名，故曰<q>「不得所遯」</q>，「遯」，失也。<q>「是恆物之大情」</q>者，對前「皆物之情也」句言，曰恆，則常存，曰大，則無外矣，「藏舟」以喻藏天下，「藏天下於天下」則以喻善生者委其身於造化，故下云<q>「聖人將游於物之所不得遯而皆存」</q>，「物之所不得遯」者，如後文之彈雞輪馬、鼠肝蟲臂，視物皆我，即我於物而皆存，是之謂「不得所遯」也，舊以「藏舟」解作「藏生」，亦非是，若藏舟爲藏生者，則「藏天下於天下」更何謂乎？通玩全文，自知其不然矣。<br>
<q>「特犯人之形而猶喜之」</q>，犯猶遭也，此就常人言也。<q>「若人之形者，萬化而未始有極也，其爲樂可勝計邪」</q>二十字當連作一氣讀，言一得爲人，尚且喜之，若使人之形千變萬化而無極，而得一一更歷其所遭，其爲樂不將益甚乎？此因常人之樂生之妄情而爲之剖解也。<q>「善夭善老，善始善終」</q>，承「聖人」言，即所謂善其生者也。<q>「人猶效之」</q>者，人猶師之也。若<q>「萬物之所係，而一化之所待」</q>，則所謂天、所謂道，而聖人之所師者，人師聖人，即安得不師聖人之所師？故曰<q>「又況」</q>，而以進之也。</p>

<h3 id="sigil_toc_id_59">5. 夫道有情有信</h3>

<p class="zz">夫道，有情有信，無爲無形；可傳而不可受，可得而不可見；自本自根，未有天地，自古以固存；神鬼神帝，生天生地；在太極之先而不爲高，在六極之下而不爲深，先天地生而不爲久，長於上古而不爲老。狶韋氏得之，以挈天地；伏戲得之，以襲氣母；維斗得之，終古不忒；日月得之，終古不息；堪坏得之，以襲崑崙；馮夷得之，以游大川；肩吾得之，以處大山；黃帝得之，以登雲天；顓頊得之，以處玄官；禺強得之，立乎北極；西王母得之，坐乎少廣，莫知其始，莫知其終；彭祖得之，上及有虞，下及五伯；傅說得之，以相武丁，奄有天下，乘東維，騎箕尾，而比於列星。</p>

<p class="zt">前既言「知之登假於道」，又言「兩忘而化其道」矣，故承上「萬物所係一化所待」之文，特提<q>「夫道」</q>二字，而一爲敷揚之。<q>「有情有信，無爲無形」</q>，即齊物論所云「若有真宰，而特不得其眹，可行己信，而不見其形，有情而無形」也，特彼即心而言之，故號曰真宰真君，此則別於心而言之，故曰道也，惟「有情有信」，故可傳可得，惟「無爲無形」，故不可受不可見。萬物以道爲根本，而更無有物爲道之根本者，故曰<q>「自本自根」</q>，道先天地生，故曰<q>「未有天地，自古以固存」</q>。<q>「神鬼神帝」</q>者，「鬼」，人鬼，「帝」，天帝，鬼帝之神，以道而神也。<q>「生天生地」</q>者，天施地化而生萬物，天地之能生，以道而能生也。<q>「太極」</q>，見易繫辭傳，陰陽未判，謂之「太極」，<q>「六極」</q>猶六合也。<q>「高」</q><q>「深」</q>以空間言，<q>「久」</q><q>「老」</q>以時間言。<br>
<q>「狶韋氏」</q>，古帝王之號，<q>「挈」</q>猶舉也，以舉天地，殆如後世所云開闢天地然。<br>
<q>「伏戲」</q>已見人間世篇，<q>「氣母」</q>，謂元氣，<q>「襲」</q>，合也，謂天地分而伏羲畫卦，復合之也。<br>
<q>「維斗」</q>，北斗也，<q>「忒」</q>，差也，古者觀斗杓所指，以定四時，故與日月並舉，而稱其不差忒也。<br>
<q>「堪坏」</q>，崑崙山神。<q>「馮夷」</q>，河神，所謂河伯者也，<q>「大川」</q>即指河。<br>
<q>「肩吾」</q>，人名，曾見消搖游篇，然此與堪坏、馮夷並舉，則當爲泰山之神，與前名同而實異也。<br>
<q>「黃帝」</q>，軒轅氏，<q>「登雲天」</q>者，相傳黃帝死而乘龍上僊也。<br>
<q>「顓頊」</q>，高陽氏，<q>「玄宮」</q>，北方宮，小戴禮記月令冬曰「其帝顓頊，其神玄冥」是也。<br>
<q>「禺強」</q>，北海神，見山海經。<br>
<q>「西王母」</q>，亦見山海經，<q>「少廣」</q>，其所居宮，或曰山也，於此特言<q>「莫知其始，莫知其終」</q>者，「終」與上「玄宮」爲韻，亦以見非<q>「彭祖」</q>之<q>「上及有虞，下及五伯」</q>年壽有數者所可比也，「有虞」，舜有天下之號，「五伯」，夏昆吾，殷大彭、豕韋，周齊桓、晉文也。<br>
<q>「傅說」</q>，殷高宗相，尚書有說命篇，即記說相武丁事，<q>「武丁」</q>，高宗名，<q>「奄有天下」</q>，「奄」同掩，掩有，猶包有也，星經，傅說一星在尾上，尾，東方之宿蒼龍之尾也，而箕斗之間，正當天漢津之東維，故曰<q>「乘東維，騎箕尾，而比於列星」</q>。凡言此者，極力證明道之於人至切，而聖人亦非道莫成也。<br>
<em>以上凡五段文字，爲一篇之總論，下則即人與事而明之。</em></p>

<h3 id="sigil_toc_id_60">6. 南伯子葵問乎女偊</h3>

<p class="zz">南伯子葵問乎女偊曰「子之年長矣，而色若孺子，何也？」<br>
曰「吾聞道矣。」<br>
南伯子葵曰「道可得學邪？」<br>
曰「惡，惡可！子非其人也。夫卜梁倚有聖人之才，而無聖人之道；我有聖人之道，而無聖人之才。吾欲以教之，庶幾其果爲聖人乎！不然，以聖人之道告聖人之才，亦易矣。吾猶守而告之參日，而後能外天下；已外天下矣，吾又守之七日，而後能外物；已外物矣，吾又守之九日，而後能外生；已外生矣，而後能朝徹；朝徹，而後能見獨；見獨，而後能無古今；無古今，而後能入於不死不生。殺生者不死，生生者不生。其爲物，無不將也，無不迎也，無不毀也，無不成也。其名爲攖寧。攖寧也者，攖而後成者也。」<br>
南伯子葵曰「子獨惡乎聞之？」<br>
曰「聞諸副墨之子，副墨之子聞諸洛誦之孫，洛誦之孫聞之瞻明，瞻明聞之聶許，聶許聞之需役，需役聞之於謳，於謳聞之玄冥，玄冥聞之參寥，參寥聞之疑始。」</p>

<p class="zt">此承上得道之言，而明道不易聞、不易傳也。<br>
<q>「南伯子葵」</q>即南伯子綦，綦葵一聲之轉也。<q>「女」</q>，性，讀若汝，晉有女寬，見昭二十八年左傳，又女叔齊亦稱女齊，亦見左傳，是古自有「女」姓，<q>「偊」</q>其名也，或疑以爲婦人，非是。<q>「色若孺子」</q>，年長而色穉，蓋修道之效而德充之符也。<br>
<q>「子非其人也」</q>，激之之辭，非拒之也，若其拒之，則不告之矣。<q>「卜梁倚」</q>，姓卜梁名倚。<q>「有聖人之才」</q>，「才」者材質，言有聖人之質，若今云天才然也。<q>「庶幾其果爲聖人乎」</q>，而繼之云<q>「不然」</q>者，望其爲聖人，而不能必其爲聖人，即上文「可傳而不可受」之意也。<q>「守而告之」</q>者，告之以言，行之而有差失，則從而矯正之，故守之不離去也。<q>「參」</q>同三，由<q>「三日」</q>而<q>「七日」</q>而<q>「九日」</q>，言其次第也，日之不多者，以倚有聖人之才，故進之速也。<q>「外物」</q>後於<q>「外天下」</q>者，天下遠而物近也，<q>「外生」</q>復後於<q>「外物」</q>者，生親而物疎也，外之猶遺之也。<br>
<q>「朝徹」</q>者，蔀障既撤，光明現前，有如朝日之出，物無隱形，故曰「朝徹」，「徹」者通也。<q>「見獨」</q>，「獨」即道也，天也，謂之「獨」者，無與爲對也。自「朝徹」而<q>「見獨」</q>而<q>「無古今」</q>而<q>「入於不死不生」</q>，不言日數者，一徹而俱徹，更無先後漸次也，「入於不死不生」而止，所謂「善吾生以善吾死」，此爲究竟也。<br>
<q>「殺生者不死，生生者不生」</q>，釋所以「不死不生」之故也，蓋生死者物，若生物者初無生，殺物者初無死也，何也？若其有生有死，則是一物耳，物豈能生物哉？不能生物，又豈能死物哉？非物也，而曰<q>「其爲物」</q>者，順俗之談，亦文字之窮也，故老子亦曰「道之爲物」，是在讀者善爲分別耳。<q>「無不將」</q>、<q>「無不迎」</q>，以言其用之無不到也，<q>「無不毀」</q>、<q>「無不成」</q>，以言其用之無所滯也，「將」如詩召南鵲巢「百兩將之」之將，送也。「攖」，撓亂也，「寧」，安定也，雖撓亂而安定，故名曰<q>「攖寧」</q>也，又曰<q>「攖而後成」</q>者，未經撓亂之安定，非真安定，真安定必從撓亂中鍛鍊而得也。<br>
<q>「副墨之子」</q>，喻書冊也，<q>「洛誦之孫」</q>，喻誦讀也，副墨之子聞之洛誦之孫者，書皆先口授而後著之竹帛也，曰子曰孫者，言其有所祖述也。<q>「瞻明」</q>謂見也，「聶許」謂聞也，見次於聞者，見之隘不如聞之博也。「需」，須也，飲食之道也<small>語見易需卦彖傳與序雜卦傳</small>，「役」，勞作也，易說卦傳所謂「致役乎坤」也，飲食勞作，皆尋常日用之事，<q>「聞之需役」</q>者，言道不出乎日用間也。「於」讀烏，<q>「於謳」</q>，詠歌也，飲食勞作之有迹，又不如詠歌之近自然也。<q>「玄冥」</q>，深遠也，<q>「參寥」</q>，空寂也，<q>「疑始」</q>，若有始，若無始，是則非心思所得而卜度、言語所得而擬議，故以是爲至也。</p>

<h3 id="sigil_toc_id_61">7. 子祀子輿子犂子來</h3>

<p class="zz">子祀、子輿、子犂、子來四人相與語曰「孰能以無爲首，以生爲脊，以死爲尻，孰知死生存亡之一體者，吾與之友矣。」四人相視而笑，莫逆於心，遂相與爲友。<br>
俄而子輿有病，子祀往視之。曰「偉哉！夫造物者，將以予爲此拘拘也！」曲僂發背，上有五管，頤隱於齊，肩高於頂，句贅指天。陰陽之氣有沴，其心閒而無事。跰𨇤而鑑於井，曰「嗟乎！夫造物者，又將以予爲此拘拘也！」
子祀曰「女惡之乎？」<br>
曰「亡，予何惡！浸假而化予之左臂以爲雞，予因以求時夜；浸假而化予之右臂以爲彈，予因以求鴞炙；浸假而化予之尻以爲輪、以神爲馬，予因而乘之，豈更駕哉！且夫得者時也、失者順也；安時而處順，哀樂不能入也。此古之所謂縣解也。而不能自解者，物有結之。且夫物不勝天久矣，吾又何惡焉！」<br>
俄而子來有病，喘喘然將死。其妻子環而泣之。子犂往問之，曰「叱！避！無怛化！」倚其戶與之語曰「偉哉造化！又將奚以女爲，將奚以女適？以女爲鼠肝乎？以女爲蟲臂乎？」<br>
子來曰「父母於子，東西南北，唯命之從。陰陽於人，不翅於父母。彼近吾死，而我不聽，我則悍矣，彼何罪焉！夫大塊載我以形，勞我以生，佚我以老，息我以死。故善吾生者，乃所以善吾死也。今大冶鑄金，金踊躍曰『我且必爲鏌鋣！』，大冶必以爲不祥之金。今一犯人之形，而曰『人耳！人耳！』，夫造物者必以爲不祥之人。今一以天地爲大爐，以造化爲大冶，惡乎往而不可哉！」成然寐，蘧然覺。</p>

<p class="zt">以下三節，承上「入於不死不生」之文而舉其人其事以實之，以反復發明真人「不知說生，不知惡死」之義也。<br>
<q>「子祀、子輿、子犂、子來」</q>四人無所考，而末節有「子輿與子桑友」之語，以是推之，皆孔子所謂狂士而此篇所云游於方之外者也。<br>
<q>「以無爲首」</q>，「無」即不死不生之別名也，惟無爲首，故<q>「生爲脊」</q>、<q>「死爲尻」</q>，「首」，始也，「尻」，尾骨，終也，終復於始，故曰<q>「死生存亡一體」</q>也，<q>「孰能」</q><q>「孰知」</q>，先能於知者，惟其能之，是以知之，所謂「有真人而後有真知」也，<q>「相視而笑，莫逆於心」</q>，心有默契，付之一笑，不煩言說也。<br>
<q>「造物」</q>即造化，<q>「拘拘」</q>，謂形體也，人有形體則爲所拘係，不能自脫，故曰「拘拘」也，達生篇痀僂丈人云「吾處身也若厥株拘」，厥同橛，謂若橛株之拘而不動也，以彼例此，義略可知。<br>
「曲僂」猶傴僂，「發背」，病發於背也，因病發於背而傴僂，故曰<q>「曲僂發背」</q>也。「五管」即德充符篇「五管在上」之五管，謂五藏之腧穴也，因承上「背」字言之，故變其文，而有<q>「上有五管」</q>，不曰「五管在上」也。<q>「句贅指天」</q>，「句」，句曲，「贅」猶今言突起，謂項椎也，項椎句曲，故指天也，自「曲僂」以下五句，夾敘子輿病狀，即以爲「爲此拘拘」之「此」字注腳也。<br>
「沴」同戾，乖也，<q>「陰陽之氣有沴」</q>，述其病之原也。<q>「其心閒而無事」</q>，不以氣之病而累及於心也。<q>「跰𨇤」</q>猶蹩躠，一聲之轉，謂艱於行也。<q>「鑑於井」</q>，鑑其形也。<q>「又將以予爲此拘拘」</q>，此與前語不同，前語謂今時，此語歎日後，言將復受形爲此，故曰「又」也，兩「也」字皆當讀若「邪」。<br>
<q>「女惡之乎」</q>，「惡之」謂惡其化爲此形，讀去聲。<br>
<q>「亡」</q>，讀若無，猶言非也。<q>「浸」</q>，漸也，<q>「假」</q>，使也，<q>「化左臂以爲雞」</q>，<q>「化右臂以爲彈」</q>，非頃刻之事，故曰「漸」，亦非必然之事，故曰「假」也，<q>「因以求時夜」</q>、<q>「因以求鴞炙」</q>，「求」者，求以盡其能，以見其不惡，此二語義輕。<br>
<q>「以尻爲輪，以神爲馬」</q>，<q>「因而乘之，豈更駕哉」</q>，「乘」者，乘夫自然之變，根前消搖游「乘天地之正而御六氣之辨」乘字說，此義則深也，蓋能乘而駕之，則無之不可，造化未始不在我也，所以生不說死不惡者，正恃夫此，「更」讀平聲，「更駕」，改駕也。<q>「得失」</q>，猶言生死。<q>「安時處順」</q>至<q>「古之所謂縣解」</q>，已見養生主篇。<q>「物有結之」</q>，言爲物情纏繞，所以不能自解也。<q>「物不勝天久矣」</q>者，知天知人，用功之久，故物情不能奪也，此真實功夫語，非泛論道理如是，因接曰<q>「吾又何惡焉」</q>，言縣解之後，無復生死之見存，尚何惡之有哉？<br>
<q>「喘喘然」</q>，氣促也，曰<q>「將死」</q>，則又過乎子輿之病矣。<q>「叱」</q>、<q>「避」</q>，皆一字爲句，「叱」，訶聲，「怛」，驚也，<q>「無怛化」</q>，告其妻子，使無驚將化之人也。<q>「鼠肝」</q>、<q>「蟲臂」</q>，蟲鼠，物之賤者，肝臂，又其身之一體，至微劣不足道，舉此以與子來語者，蓋欲其行異類中、坐微塵裏，依然分別之，見不生虛靈之體不昧，斯乃真可與大化而同流，歷千劫而無變，即安時處順，又不足言也已，由是可知四人之相與爲友者，無時不在相切磋相鞭策，雖當氣息僅屬之際，猶不肯放過，如此，固不僅志之同、道之合而已。<q>「唯命之從」</q>，唯命是從也。<q>「陰陽」</q>，即指造化，<q>「不翅」</q>猶不啻，<q>「近」</q>，迫也，<q>「聽」</q>，從也，<q>「悍」</q>，不順也，一作捍者，亦「悍」之叚借。復引<q>「大塊載我以形」</q>一段文字說之者，義與前亦稍別，前文重在「善吾生」，此則重在「善吾死」，猶言平日之功夫正在此時用者也。<q>「大冶」</q>，冶工之長也，<q>「鑄金」</q>，以金鑄爲兵也。「鏌鋣」即莫邪，吳王闔閭劍名，<q>「我且必爲鏌鋣」</q>者，言必當爲寶劍，不甘爲凡器也，<q>「以爲不祥之金」</q>，以爲妖也。<q>「一犯人之形」</q>，言嘗一爲人也。<q>「人耳人耳」</q>者，言惟爲人則已，不甘爲他類也，此所以答鼠肝蟲臂之言，見人之與物本同一體<small>齊物論云「萬物與我爲一」</small>，貴人賤物，適成褊見，所以造化以爲<q>「不祥之人」</q>也。<q>「以天地爲大爐，以造化爲大冶，惡乎往而不可」</q>者，既游於物之所不得遯而皆存，即無往而不自得也。<q>「成然寐，蘧然覺」</q>，言子來語畢而寐，寐而旋覺也，寐覺以喻死生，「成然」猶全然，全其生而終，是爲「成然寐」也，「成然寐」者亦「蘧然覺」，寐覺如一，即死生如一也，故以是二語結之，「蘧然」猶蘧蘧然，疊言之則曰蘧蘧，單言之則曰蘧，一也。舊解多以此爲子來所自言，非是，此猶如前寫子輿有病，著「陰陽之氣有沴，其心閒而無事」二句，正與發端「孰能」「孰知」語相應，以見二人非惟知之，亦且能之，皆點睛之筆也。音義崔本此下尚有「發然汗出」一句，崔本可據與否難知，亦可見「成然」以下，乃敘事之文，而非子來口中之言，甚明也。</p>

<h3 id="sigil_toc_id_62">8. 子桑戶孟子反子琴張</h3>

<p class="zz">子桑戶、孟子反、子琴張三人相與友，曰「孰能相與於無相與，相爲於無相爲？孰能登天游霧，撓挑無極，相忘以生，無所終窮？」三人相視而笑，莫逆於心，遂相與友。莫然有閒，而子桑戶死。未葬，孔子聞之，使子貢往待事焉。或編曲，或鼓琴，相和而歌，曰「嗟！來！桑戶乎！嗟！來！桑戶乎！而已反其真，而我猶爲人。猗！」子貢趨而進，曰「敢問臨尸而歌，禮乎？」<br>
二人相視而笑曰「是惡知禮意！」<br>
子貢反，以告孔子，曰「彼何人者邪？修行無有，而外其形骸，臨尸而歌，顏色不變，無以命之。彼何人者邪？」<br>
孔子曰「彼游方之外者也，而丘游方之內者也。外內不相及，而丘使女往弔之，丘則陋矣。彼方且與造物者爲人，而游乎天地之一氣。彼以生爲附贅縣疣，以死爲決𤴯潰癰。夫若然者，又惡知死生先後之所在！假於異物，託於同體；忘其肝膽，遺其耳目；反覆終始，不知端倪。芒然彷徨乎塵垢之外，消搖乎無爲之業。彼又惡能憒憒然爲世俗之禮，以觀衆人之耳目哉！」<br>
子貢曰「然則夫子何方之依？」<br>
曰「丘，天之戮民也。雖然，吾與女共之。」<br>
子貢曰「敢問其方。」<br>
孔子曰「魚相造乎水，人相造乎道。相造乎水者，穿池而養給；相造乎道者，無事而生定。故曰：魚相忘乎江湖，人相忘乎道術。」<br>
子貢曰「敢問畸人。」<br>
曰「畸人者，畸於人而侔於天。故曰：人之小人，天之君子；人之君子，天之小人也。」</p>

<p class="zt"><q>「子桑戶」</q>，即仲弓所問子桑伯子，孔子以簡許之者<small>見論語雍也篇</small>，「戶」其字也，知「戶」是字者，以子反、子張皆稱字，不得有異，且後歌曰「嗟來桑戶」，朋友相稱，以字不以名，尤顯證也，外篇山木有孔子問子桑虖語，戶虖一音之轉，同一人也。<br>
<q>「孟子反」</q>即孟之反，孔子稱其不伐者<small>亦見雍也篇</small>，名側<small>見哀十一年左傳</small>。<br>
<q>「琴張」</q>名牢，論語載牢曰「子云『吾不試，故藝』」<small>見子罕篇</small>，即其人也，史記仲尼弟子列傳，無琴牢名，然論語書之，又其稱夫子曰子，其爲學于孔門無疑，家語言牢爲衛人，一字子開，當有所據。<br>
桑戶、孟反皆當與孔子有故，不然，無爲能深知其人也。說苑修文篇云「孔子見子桑伯子，子桑伯子不衣冠而處，弟子曰『夫子何爲見此人乎？』曰『其質美而無文，吾欲說而文之。』孔子去，子桑伯子門人不說，曰『何爲見孔子乎？』曰『其質美而文繁，吾欲說而去其文。』」觀此，則桑戶亦有其徒衆，自是當時一家，仲尼謂其居簡行簡，斥爲太簡，合之後文「游方之外」之言，朱子以爲老氏之徒<small>見論語集注</small>，殆是也。<br>
<q>「相與於無相與，相爲於無相爲」</q>，謂相與相爲並出之以無心也，「爲」讀去聲，此承上「相與友」言，言朋友之道當如是。<q>「登天」</q>，出於陽也，<q>「游霧」</q>，入於陰也，陰陽相爲終始，故曰<q>「撓挑無極」</q>，「撓挑」猶宛轉也，「無極」猶無窮也，既宛轉於無窮之中，復何有於生死？故曰<q>「相忘以生，無所終窮」</q>，此則言生死無變之理，以起下文子桑之死也。<br>
<q>「莫然有閒」</q>，「有閒」之上著「莫然」二字者，「莫」同漠，「漠然」，無心相忘貌，以見三人果能如其相要之言也，<q>「子桑戶死」</q><q>「使子貢往待事」</q>者，欲使助之治喪也。「子貢」，端木賜也<small>見論語注</small>。「編曲」者，綴次其曲辭，<q>「或編曲，或鼓琴，相和而歌」</q>，明琴曲爲一事也，雜篇漁父云「孔子絃歌鼓琴，奏曲未半」，彼亦以琴曲對文，此當無異，釋文李頤云「曲，蠶薄」，注家多從之，非也。<br>
<q>「嗟！來！桑戶乎」</q>，「嗟」字「來」字皆當讀斷，「來，桑戶」，猶云桑戶來，蓋招魂之辭也。<q>「而已反其真」</q>，「而」讀同爾，指桑戶言，「反其真」者，反其天也。<q>「而我猶爲人」</q>，「人」字絕句，人與真叶韻也。<q>「猗」</q>一字別爲句，歌之尾聲也，「猗」有用於歌辭之首者，詩商頌那之篇「猗與那與」，毛傳云「猗，歎辭」是也，用於歌辭之尾者，則此是，並有聲而無義也。<br>
三人，朋友也，子桑死而子反琴張相和而歌者，蓋既達於生死之故，又「相與於無相與，相爲於無相爲」，非尋常朋友之誼所可同日而語，而子貢不知也，故疑而問之曰<q>「臨尸而歌，禮乎」</q>。<q>「是惡知禮意」</q>，謂禮之所以爲禮，不在哀戚容貌之間，非子貢所知也，故反以問於孔子。<br>
<q>「修行無有」</q>，言不見其修爲之迹也。<q>「無以命之」</q>，猶言無以名之。<q>「何人」</q>，猶言何等人，兩舉之者，一以相問，一以表其驚訝也。<br>
「方內」、「方外」，兩「方」字即指禮言，荀子禮論云「不法禮，不足禮，謂之無方之民，法禮，足禮，謂之有方之士」，小戴禮記經解篇亦云「隆禮由禮，謂之有方之士，不隆禮，不由禮，謂之無方之民」，然則<q>「游方之外」</q>，謂游於禮法之外，<q>「游方之內」</q>，謂游於禮法之內，舊解以「方」爲方域，至今方內方外，乃成爲在家出家之稱，實大誤也。<q>「外內不相及」</q>，猶言「道不同不相爲謀」<small>語見論語衛靈公篇</small>。<q>「陋」</q>者，固而不知變也，與上德充符之「陋矣」陋字義異，知弔之爲禮，而不知不可施之於此輩，是爲固而不知變也已。<q>「與造物者爲人」</q>，「與」猶從也，謂聽命於造物而爲人，上所謂「安時處順，惟命之從」是也，王引之云「爲人猶言爲偶」<small>見讀書雜志</small>，非也，此「爲人」正答「彼何人」之問，若解「人」作偶，則失其答之之義矣，且天運篇有云「久矣夫，丘不與化爲人，不與化爲人，安能化人」，彼云「與化爲人」即此云「與造物者爲人」也，可解「與化爲人」爲「與化爲偶」乎？比而觀之，益知「人」字只當作人，不可作別解矣。<q>「游乎天地之一氣」</q>，即「登天游霧，撓挑無極」之謂。「贅」，結肉，俗所謂疙瘩也，「疣」，瘤也，「附」，著也，「縣」，同懸，<q>「以生爲附贅縣疣」</q>，視生爲係累也。「𤴯」，腫也，「癕」一作「癰」，疽也，「決」，破裂，「潰」，旁決也，<q>「以死爲決𤴯潰癰」</q>，視死爲解脫也。<q>「假於異物，託於同體」</q>，前云爲雞爲彈爲鼠肝爲蟲臂，是化一體爲異物，反而言之，即安知今之我非雞非彈非鼠肝蟲臂之所化而爲之？則是假彼異物託爲此體也。<q>「忘肝膽」</q>、<q>「遺耳目」</q>，即外其形骸之謂，內舉肝膽，外舉耳目，而全體具是矣。<q>「反覆終始，不知端倪」</q>，即「相忘以生，無所終窮」之謂。<q>「芒然」</q>猶茫然。<q>「彷徨」</q><q>「消搖」</q>，並見前釋。<q>「潰潰然」</q>，煩亂也，以世俗之禮爲煩亂者，探彼二人之意而代爲言之也。「觀」讀去聲，<q>「觀衆人之耳目」</q>，謂隨世俗之所尚，因以觀示之也。<br>
<q>「夫子何方之依」</q>者，以夫子既盛讚方外之所爲，則何爲復依於方？故進而請問也。舊解如成玄英疏，解作「方內方外夫子將何從」，則夫子已明告子貢「游方之內」矣，何待問乎？<br>
<q>「丘，天之戮民」</q>者，答所以依方之故，蓋大同之世既不可期，欲蘄小康，非禮莫由，徇時之急，因自甘受禮之桎梏而不辭，此天實爲之，故曰「天之戮民」，且欲與賜也<q>「共之」</q>也，其意具見於小戴禮記禮運之篇，以彼通此，不難明也。<br>
<q>「敢問其方」</q>，因上「與女共之」之言而問其道也。<br>
<q>「魚相造乎水，人相造乎道」</q>，「造」如詩大雅思齊「肆成人有德，小人有造」之造，「造」者就也成也，言魚非水不成爲魚，人非道不成爲人也。<q>「穿池而養給」</q>，「給」者足也，養取其足，不在多也。<q>「無事而生定」</q>，無事非絕事也，有事而不爲事累，是爲無事，即上所云「無爲之業」也，「生」者性也，性求其定，不在遠也，<q>「故曰：魚相忘乎江湖，人相忘乎道術」</q>，「相忘」者，內不見己，外不見物，如是，雖游於方之內，未嘗不出乎方之外，即方內方外之名，可以不立也，由是可知子反琴張之倫實非其至，荀子有云「禮，至備，情文俱盡，其次，情文代勝，其下，復情以歸大一」<small>見禮論</small>，若二子者，知「復情以歸大一」矣，而不知乃「其下」也。<br>
子貢曰<q>「敢問畸人」</q>，「畸人」者，異人也，游於方外，與世人異，故目之爲畸人。<br>
<q>「畸於人而侔於天」</q>，「侔」猶合也，言雖異於人而卻合於天也。「人之小人，天之君子」，舊作「天之小人，人之君子」，既與下文犯復，而與上文意亦不接，自是天人二字傳寫互舛，因改正之。<q>「人之小人，天之君子，人之君子，天之小人」</q>，反復言之者，見侔於人不若其侔於天，孔子所以卒有取於三子也，然「天人不相勝，則謂之真人」，侔於天而畸於人，僅謂之君子，君子非真人比也，其中高下之差，又不可不知也。</p>

<h3 id="sigil_toc_id_63">9. 顏回問仲尼</h3>

<p class="zz">顏回問仲尼曰「孟孫才，其母死，哭泣無涕，中心不戚，居喪不哀。無是三者，以善處喪蓋魯國。固有無其實而得其名者乎？回一怪之。」<br>
仲尼曰「夫孟孫氏盡之矣。進於知矣。唯簡之而不得，夫已有所簡矣。孟孫氏不知所以生，不知所以死；不知孰先，不知孰後；若化爲物，以待其所不知之化已乎！且方將化，惡知不化哉？方將不化，惡知已化哉？吾特與女其夢未始覺者邪？且彼有駭形而無損心，有旦宅而無情死。孟孫氏特覺，人哭亦哭，是自其所以乃。且也相與吾之耳矣，庸詎知吾所謂吾之乎？且女夢爲鳥而厲乎天，夢爲魚而沒於淵。不識今之言者，其覺者乎？其夢者乎？造適不及笑，獻笑不及排，安排而去，化乃入於寥天一。」</p>

<p class="zt">此節極爲難看，蓋死生無變，不極之於母子之親，即理有未盡，而哀樂不入，乃施之於生我之人，則情有未安，想見莊叟當初下筆時亦自費幾許躊躇也，夫母死，「哭泣無涕，中心不戚，居喪不哀」，世間儘有此等人，如何孟孫才卻如此而「以善喪蓋魯國」？此不可忽過一也。顏子怪而問之，曰「固有無其實而得其名者乎？」是非怪其得名，乃怪在不知其實何在，欲因名以求實，此不可忽過二也。吾嘗讀小戴禮檀弓之篇，云「顏丁善居喪，始死，皇皇焉如有求而弗得，既殯，望望焉如有從而弗及，既葬，慨焉如不及其反而息」，文中未見一哀戚字，而讀之，孝慕之情，其動人乃有什佰於哀戚者，則知孝子之用心，固非哀戚所能盡，而孟孫之以善喪蓋魯國，誠別有其所以自盡之道，是唯孔子能知之，故曰「夫孟孫氏盡之矣，進於知矣」，與養生主篇「進乎技矣」之文正同，進乎技者，技而進於道，進於知者，知而進於不知也，知者人也，不知者天也，知而進於不知，即人而進於天也，人而進於天，則人世居喪，哭踊拜杖之儀文將焉用之，故曰「唯簡之而不得，夫已有所簡矣」，曰「簡者，大禮必簡之義也<small>「大樂必易，大禮必簡」，語見小戴禮記樂記</small>，其有所簡者人也，簡之而不得者天也。「不知所以生，不知所以死，不知孰先，不知孰後」，疊用數「不知」字，皆從「進於知矣」句出，即皆言其用天而不用人也，兩「孰」字舊本作「就」，上文有云「又惡知死生先後之所在」，「惡知先後之所在」，即不知孰先孰後也，先後承生死言，若曰就先就後，則與生死義不相屬矣，孰就字形似易譌，故依文義改正之。
</p>

<h3 id="sigil_toc_id_64">10. 意而子見許由</h3>

<p class="zz">意而子見許由，許由曰「堯何以資女？」<br>
意而子曰「堯謂我『女必躬服仁義而明言是非』。」<br>
許由曰「而奚來爲軹？夫堯既已黥女以仁義，而劓女以是非矣，女將何以游夫搖蕩恣睢轉徙之塗乎？」<br>
意而子曰「雖然，吾願游於其藩。」<br>
許由曰「不然。夫盲者無以與乎眉目顏色之好，瞽者無以與乎青黃黼黻之觀。」<br>
意而子曰「夫無莊之失其美，據梁之失其力，黃帝之亡其知，皆在鑪捶之間耳。庸詎知夫造物者之不息我黥而補我劓，使我乘成以隨先生邪？」<br>
許由曰「噫！未可知也。我爲女言其大略。吾師乎！吾師乎！䪡萬物，而不爲義；澤及萬世，而不爲仁；長於上古，而不爲老；覆載天地、刻彫衆形，而不爲巧。此所游已。」</p>

<p class="zt">
</p>

<h3 id="sigil_toc_id_65">11. 顏回曰回益矣</h3>

<p class="zz">顏回曰「回益矣。」<br>
仲尼曰「何謂也？」<br>
曰「回忘仁義矣。」<br>
曰「可矣，猶未也。」<br>
它日復見，曰「回益矣。」<br>
曰「何謂也？」<br>
曰「回忘禮樂矣。」<br>
曰「可矣，猶未也。」<br>
它日復見，曰「回益矣。」<br>
曰「何謂也？」<br>
曰「回坐忘矣。」<br>
仲尼蹵然曰「何謂坐忘？」<br>
顏回曰「墮肢體，黜聰明，離形去知，同於大通，此謂坐忘。」<br>
仲尼曰「同則無好也，化則無常也。而果其賢乎！丘也請從而後也。」</p>

<p class="zt">
</p>

<h3 id="sigil_toc_id_66">12. 子輿與子桑友</h3>

<p class="zz">子輿與子桑友，而霖雨十日，子輿曰「子桑殆病矣！」裹飯而往食之。至子桑之門，則若歌若哭，鼓琴曰「父邪！母邪！天乎？人乎？」有不任其聲而趨舉其詩焉。」<br>
子輿入，曰「子之歌詩，何故若是？」<br>
曰「吾思夫使我至此極者，而弗得也。父母豈欲吾貧哉？天無私覆，地無私載，天地豈私貧我哉？求其爲之者而不得也。然而至此極者，命也夫！」</p>

<p class="zt">
</p>
</body>
</html>
