<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>人間世第四&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>

<h2>人間世第四</h2>

<p class="zt"><q>「人間世」</q>者，「人間」、「人世」也，「間」以橫言，如今云空間；「世」以豎言，如今云時間。空間者宇；時間者宙，庚桑楚篇云「有實而無乎處者，宇也；有長而無本剽者，宙也」<small>剽同標，末也</small>。曰間曰世，猶宇宙也。佛法東來，譯名則曰世界，名雖數變，所指一也。顧於此當知者，曰「人間世」，冠人字在上者何？蓋一以明人不能離宇宙而存，一以明宇宙必待人而理。宇宙即人之宇宙，故曰人間世也。<br>
說者以天地篇有「千歲厭世，去而上僊」之語，往往認莊子與佛氏同科，謂以出世爲宗而有厭離人世之意，不知實不然也。齊物論云「春秋經世，先王之志，聖人議而不辯」，夫言「經世」，其與出世異趣明矣。不獨此也，刻意篇曰「刻意尚行，離世異俗，高論怨誹，爲亢而已矣。此山谷之士，非世之人，枯槁赴淵者之所好也；就藪澤，處閒曠，釣魚閒處，無爲而已矣。此江海之士，避世之人，閒暇者之所好也」。離世避世，方在其所屏斥，彼安肯棄世以自媮乎？然則所謂「千歲厭世」者，特耄期倦勤之喻，故其上文云「天下有道，則與物皆昌<small>皆同偕</small>，天下無道，則修德就閒」，是與孔子言「用行舍藏」、孟子言「窮則獨善其身，達則兼濟天下」，復何以異？特其好爲謬悠之說、荒唐之言，易於啓人誤解。試思天下豈有千歲之人，又豈果有上僊之事哉？<br>
此篇舉顏回請見衛君、葉公子高使齊、顏闔傅衛太子三者，皆人世至艱至巨之事。而孔子與蘧伯玉曲陳其方，必使優遊宛轉，事有成功而人無犯患，又一歸于大中至正之道，無絲毫權謀詐術雜于其間，於以見「內聖外王」之學本於窮理盡性至命<small>語見易說卦傳</small>，出之以至精至變至神<small>語見易繫辭傳</small>，發仲尼之微言，揭周易之奧旨，足以補論孟之未及，樹人道之大防者已。<br>
綜全篇大意，惟「不得已」與「無用」兩端。不得已者，不逞智於事先，不失機於事後。無用者，藏其鋒於事外，泯其跡於事中，蓋即前此無己之素功，而養生之實用。既物我之兩齊，亦理事之無礙，即利用以安身，豈絕人而逃世哉？熟玩此篇問答之文，通其義趣，當知予言之非夸誕也。</p>

<h3>顏回見仲尼，請行。<br>
曰「奚之？」<br>
曰「將之衛。」<br>
曰「奚爲焉？」<br>
曰「回聞衛君，其年壯，其行獨，輕用其國，而不見其過；輕用民死，死者以國量乎澤若蕉，民其無如矣。回嘗聞之夫子曰『治國去之，亂國就之，醫門多疾』。願以所聞思其則。庶幾其國有瘳乎！」<br>
仲尼曰「譆！若殆往而刑耳。夫道不欲雜，雜則多，多則擾，擾則憂，憂而不救。古之至人，先存諸己，而後存諸人。所存於己者未定，何暇至於暴人之所行？且若亦知夫德之所蕩，而知之所爲出乎哉？德蕩乎名，知出乎爭。名也者，相札也；知也者，爭之器也。二者凶器，非所以盡行也。且德厚信<abbr title="音控，誠實貌。">矼</abbr>，未達人氣；名聞不爭，未達人心。而彊以仁義繩墨之言術暴人之前者，是以人惡有其美也，命之曰菑人。菑人者，人必反菑之，若殆爲人菑夫！且苟爲說賢而惡不肖，惡用而求有以異？若唯無詔，王公必將乘人而鬬其捷。而目將熒之，而色將平之，口將營之，容將形之，心且成之。是以火救火，以水救水，名之曰益多。順始無窮，若殆以不信厚言，必死於暴人之前矣！且昔者桀殺關龍逄，紂殺王子比干，是皆修其身以下傴拊人之民，以下拂其上者也。故其君因其修以擠之。是好名者也。昔者堯攻叢枝、胥、敖，禹攻有扈，國爲虛厲，身爲刑戮，其用兵不止，其求實無已。是皆求名實者也，而獨不聞之乎！名實者，聖人之所不能勝也，而況若乎？雖然，若必有以也。嘗以語我來。」<br>
顏回曰「端而虛，勉而一，則可乎？」<br>
曰「惡，惡可？夫以陽爲充，孔揚，采色不定，常人之所不違。因案人之所感，以求容與其心。名之曰日漸之德不成，而況大德乎？將執而不化，外合而內不訾，其庸詎可乎？」<br>
「然則我內直而外曲，成而上比。內直者，與天爲徒。與天爲徒者，知天子之與己，皆天之所子，而獨以己言蘄乎而人善之，蘄乎而人不善之邪？若然者，人謂之童子，是之謂與天爲徒。外曲者，與人之爲徒也。擎跽曲拳，人臣之禮也，人皆爲之，吾敢不爲邪？爲人之所爲者，人亦無疵焉。是之謂與人爲徒。成而上比者，與古爲徒。其言雖教讁之，實也古之有也，非吾有也。若然者，雖直不爲病。是之謂與古爲徒。若是則可乎？」<br>
仲尼曰「惡，惡可？大多，政法而不諜，雖固亦無罪。雖然，止是耳矣。夫胡可以及化，猶師心者也。」<br>
顏回曰「吾無以進矣，敢問其方。」<br>
仲尼曰「齋。吾將語若。有而爲之，其易邪？易之者，皞天不宜。」<br>
顏回曰「回之家貧，唯不飲酒、不茹葷者數月矣。若此，則可以爲齋乎？」<br>
曰「是祭祀之齋，非心齋也。」<br>
回曰「敢問心齋。」<br>
曰「若一志，無聽之以耳，而聽之以心；無聽之以心，而聽之以氣。聽止於耳，心止於符。氣也者，虛而待物者也。唯道集虛。虛者，心齋也。」<br>
顏回曰「回之未始得使，實自回也。得使之也，未始有回也。可謂虛乎？」<br>
夫子曰「盡矣。吾語若。若能入游其樊，而無感其名，入則鳴，不入則止。無門無毒，一宅而寓於不得已，則幾矣。絕迹易，無行地難。爲人使易以僞，爲天使難以僞。聞以有翼飛者矣，未聞以無翼飛者也；聞以有知知者矣，未聞以無知知者也。瞻彼闋者，虛室生白，吉祥止止。夫且不止，是之謂坐馳。夫徇耳目內通，而外於心知，鬼神將來舍，而況人乎！是萬物之化也，禹舜之所紐也，伏羲、几蘧之所行終，而況散焉者乎？」</h3>

<p class="zt">此節凡七問答，一層深一層，一層細一層，非刳心熟玩，不能明也。<br>
<q>「顏回」</q>，字淵，見論語、孟子。<br>
<q>「衛君」</q>，出公輒也。<q>「其行獨」</q>，言自專也。本書言獨者多矣，如在宥篇云「獨往獨來，是謂獨有。獨有之人，是之謂至貴」；天地篇云「舉滅其賊心，而皆進其獨志」；田子方篇云「似遺物離人而立於獨也」。彼獨者，獨以天也。此獨者，則獨以人也。於天可獨，於人不可獨，不可不辨也。<q>「輕用其國」</q>，言好兵也。<q>「不見其過」</q>，不自知其非也。<q>「輕用民死，死者以國量乎澤若蕉」</q>，「量」，比也。「蕉」，薪也。言以輕用兵，故民死者衆。比國於澤，則死者多如澤中之薪，甚言民之不堪命也。<q>「民其無如矣」</q>，「無如」，無如何也。無如何而省言無如，猶無奈何而省言無奈也。尚書湯誓曰「夏罪其如台」，即夏罪其如台何，如何而言如，蓋自古有然矣。<br>
<q>「治國去之，亂國就之」</q>，與論語所言「有道則見，無道則隱，危邦不入，亂邦不居」語似相反，然一以言存身之智，一以言救民之仁，義各有當，未始相妨也。且人亦未可等量而齊觀也，孟子曰「有天民者，達可行於天下而後行之者也。有大人者，正己而物正者也」，「有道則見，無道則隱」者，天民之事；「治國去之，亂國就之」者，則大人之德也，是不可以期之大人以下，故孔子不以語他人而以告顏子也，此可補論語之未及矣。<q>「醫門多疾」</q>，所謂良醫之門多病人，喻辭也。<q>「願以所聞思其則」</q>，「則」，法也。願以平昔所聞於夫子者，思其救之之法，則<q>「庶幾其國有瘳乎」</q>。言「瘳」者，承「醫門多疾」言，國瘳則民瘳，顏子之心，蓋痛夫民之不得其死而發于一體之仁。孟子所云「禹、稷、顏回同道」者，抑於此可以徵之。<br>
然顏子知衛君之輕用其國，而不知己之輕用其身，仁則仁矣，而智不足以濟之，則於事何益之有。故孔子哀其志而疑其行，曰<q>「若殆往而刑耳」</q>。「若」猶汝也，「刑」，戮也。<q>「夫道不欲雜，雜則多，多則擾，擾則憂，憂而不救」</q>，「多」，有餘也，與常言多少之多異，譬之醫疾，衆藥雜投，不死爲幸，其能有效者鮮矣。<q>「先存諸己而後存諸人」</q>，猶己立而立人、己達而達人，未有己不能立而可教人之立、己不能達而可教人之達者也，故曰<q>「所存於己者未定，何暇至於暴人之所行」</q>。「未定」承上「雜」「多」言，定與擾，一正一反也。「暴人」指衛君，以其「輕用民死」，故謂之暴人。「至於」猶及於也。<br>
「蕩」，猶溢也<small>外物篇云「德溢乎名」</small>，溢者過量，過量則喪真。<q>「德蕩乎名」</q>者，名起則德喪也。「出」，猶生也。<q>「知出乎爭」</q>者，知生夫爭也。爭起於知，故上言「知之所爲出」，而下言「知也者，爭之器也」，「知」讀如智。「札」，亦作軋。相軋，相傾也。傾軋亦爭也。所爭者名，所以爭者知，故曰<q>「二者凶器」</q>。凶器不可以行世，故曰<q>「非所以盡行也」</q>。「矼」同<abbr title="音坑">硜</abbr>，即論語「言必信，行必果，硜硜然小人哉」之硜，猶堅也。<q>「德厚信堅」</q>，言德不蕩、<q>「名聞不爭」</q>言爭不出，此似進矣，而<q>「未達人氣」</q>、<q>「未達人心」</q>，則信猶未可保，爭猶未遽泯也。「達」之爲言通也，未通者，未孚也。<q>「而彊以仁義繩墨之言術暴人之前」</q>，「術」同述，謂稱述也。<q>「是以人惡有其美也」</q>，惡與美對文，當讀如字。「有」，取也。言美惡相形，以人之惡而取其美，如是則人不能平，故<q>「命之曰菑人」</q>。「命」猶名也。「菑」者，傷也，言其將傷人也。傷人者，人必反傷之，故曰「若殆爲人菑夫」，與「若殆往而刑耳」句應。「說」同悅。<q>「苟爲說賢而惡不肖」</q>，言衛君苟誠也。<q>「惡用而求有以異」</q>，「而」與爾同，言回。「惡不肖」之「惡」，讀去聲。「惡用」之「惡」讀平聲，與烏同。<q>「若唯無詔」</q>，「詔」，誥也。句法與「是唯無作」一例。<q>「王公必將乘人而鬭其捷」</q>，言詔則衛君必乘之而鬭其捷。「捷」，勝也。「乘之」者，乘其「有以異」也。「有以異」，則是立標而招矢，「鬭」之所以起也。夫彼以王公之勢，又益之以不欲下人之暴，此豈存於己者未定之所能爭乎？故曰<q>「而目將熒之，而色將平之，口將營之，容將形之，心且成之」</q>。言其目眩色動，將自救解不及，終且容屈而心服之，適以助其惡而已矣。「成」如「行成」之成，猶今云妥協也。<br>
始欲革其非心，卒乃長其凶燄。後世忠諫之士，行與願違，以致身家與國事俱壞，若此者甚衆，蓋不知順以導之，而惟逆以激之，勢必決裂至此也。故用<q>「以火救火，以水救水」</q>況之，而<q>「名之曰益多」</q>。<q>「順始無窮」</q>，承「益多」言，謂循此以往，將至不可紀極，又不僅益多而已。<q>「若殆以不信厚言，必死於暴人之前矣」</q>，與「若殆往而刑耳」句再應。然初言殆、今言必，初言刑言菑、今言死，語益危而意益切矣。<br>
引桀紂者，比暴君也。引堯禹者，起下聖人也。桀紂之殺龍比也，以名；堯禹之攻四國也，以名亦以實。<q>「名實者，聖人之所不能勝」</q>，「勝」讀平聲，任也，當也。名實二字，雖聖人亦當不起。龍比以當名而不免於被殺。堯禹以當名實而不免於滅人之國、殺人之君，即前所云「名也者相札也；知也者爭之器」之說也。<q>「而況若乎」</q>，所以證其必死於暴人之前也。<br>
<q>「傴」</q>同嫗，「傴」謂唲嘔之。<q>「拊」</q>同撫，謂撫循之。<q>「拂」</q>，違也，逆也。<q>「擠」</q>，排也。<q>「虛厲」</q>，社稷爲墟，宗廟爲厲也<small>帝王諸侯無後者，祭於泰厲，見禮記祭法</small>。<q>「國」</q>指叢枝諸國。<q>「身」</q>指諸國之君。<q>「用兵不止」「求實無已」</q>，亦謂諸國。「實」者，土地財賦也。蓋四國皆以用兵而召兵，以求實而喪實，是可鑒也。<br>
<q>「雖然，若必有以也，嘗以語我來」</q>，「以」如論語「如或知爾，則何以哉」之以，叩顏子之所挾者何具也。<br>
答曰<q>「端而虛，勉而一，則可乎」</q>，「端」「勉」，其本所具；「虛」以應上「擾」「憂」之言；「一」以應上「雜」「多」之言，則其新所進也。<br>
曰<q>「惡！惡可！」</q>，上「惡」歎聲；下「惡」與「惡用而求有以異」同，皆讀如烏。「惡可」，不可也。<q>「夫以陽爲充」</q>，根上「端」「勉」言。端勉則志壹，志壹動氣而體充。然志壹矣，而氣未能全無暴也，故曰「以陽爲充」。「以陽」言其發露多而收斂少也。<q>「孔揚」</q>，「孔」，甚也。甚揚，氣之盛也。<q>「采色不定」</q>，容色之易變也。小戴禮記玉藻篇云「色容莊」，「不定」，則非莊矣，此由氣使然，視上「所存於己者未定」，就心言者，又細密矣。<q>「常人之所不違」</q>，「違」猶拂也，言常人所不能拂逆也。<q>「因案人之所感，以求容與其心」</q>，「案」，憑也，據也。「容與」猶從容，謂自適也。據人所感而求自適其心，則是彊人以就己，未能隨方以應物也。<q>「日漸之德」</q>，「漸」，漸漬。謂小德日進者也。小德不成，而況大德乎？此皆與回論真實學問事，舊注以爲指衛君說，大非也。<q>「執而不化」</q>，執一而不化也。「外合而內不訾」，「訾」量也。內不訾量，不能以義量度之也。「執而不化」，是適也<small>適音敵</small>；<q>「外合而內不訾」</q>，是莫也<small>論語里仁篇：子曰「君子之於天下也，無適也，無莫也，義之與比」</small>。非適則莫，何以說人，故曰<q>「其庸詎可乎」</q>。<br>
「然則」以下又顏子語也。顏子以夫子責其執一，故張三條以進之。<q>「內直」</q>，所以答「以陽爲充」之教，曰<q>「與天爲徒」</q>，曰<q>「人謂之童子」</q>，則無陽充孔揚之色矣。<q>「而獨以己言蘄乎而人善之，蘄乎而人不善之邪？」</q>不期乎人之善與不善，則無案人所感以求自適之心矣。<q>「外曲」</q>所以答「執而不化」之教，曰<q>「與人爲徒」</q>，則非執己不移者矣。「曲」如中庸致曲之曲，言委曲周至也。<q>「擎跽曲拳」</q>，「擎」謂執贄、「跽」，跪也、「曲」，鞠躬、「拳」，拱手，皆人臣見君之禮也。「疵」，瑕疵，言指責也。<q>「成而上比」</q>，所以答「外合而內不訾」之教。「比」即論語「義之與比」之比，從也。「成」者成其德。「上比」者，上從於古也，故曰<q>「與古爲徒」</q>。成德而上從於古，則非內不訾量者矣。<q>「其言雖教讁之」</q>，句。「教」，教其是、「讁」，讁其非也。<q>「實也」</q>二字連下<q>「古之有也」</q>爲句，實古之有而非吾有，此即寓言篇所謂重言者也，故曰<q>「若然者，雖直不爲病」</q>。<q>「若是則可乎」</q>，復就正於夫子也。<br>
<q>「大多」</q>，句。「大」讀太。張以三條猶是前者雜多之病，故直曰太多也。<q>「政」</q>同正，語助也，屬下讀。<q>「法而不諜」</q>，「諜」即列御寇篇「形諜成光」之諜，猶渫也，秋水篇「尾閭渫之，不知何時已而不虛」，從水作渫，渫者泄之異文，彼言水，此言人之心意，故從言，蓋六書轉注之例如是，猶「澹泊」之亦作「憺怕」也。「以陽爲充，孔揚，采色不定」，正「形諜成光」之比。今「與天爲徒」，近於葆其光矣，故曰「不諜」。「法」承上「願以所聞思其則」「則」字言，即在宥篇所云「麤而不可不陳者法」與「齊於法而不亂」之法，在此則並包「擎跽曲拳」人臣之禮言。蓋「法」承「外曲」說，「不諜」承「內直」說，<q>「雖固亦無罪」</q>，則承「成而上比」說。「無罪」，即所謂「雖直不爲病」也。<q>「雖然，止是耳矣」</q>，言止於無罪而已矣，無罪謂可免於刑戮，然而未能喻衛君於道也。何也？則以其執之未盡，而見之未圓也。故曰<q>「夫胡可以及化，猶師心者也」</q>。師心即執，執則不能喪我，不能喪我，則亦不能物化，所以未可以及化也。<br>
<em>以上三問答，皆所以破顏子之執者也。以下四問答，一二兩問答，只爲第三「心齋」開端。向來讀者解者多著意「心齋」一段，不知「心齋」亦只爲下一段開端，此觀<q>「齋，吾將語若」</q>之言可知也。</em><br>
<q>「有而爲之，其易邪？易之者，皞天不宜」</q>，兩「易」字皆輕易之易。蓋回之請行，雖發於救民之仁，而不免有輕於任事之過。夫子慮其聽言之易，仍將執而不化也，故先以<q>「齋，吾將語若」</q>難之。輕易之心，皆生於有爲，故曰<q>「有而爲之，其易邪」</q>。輕易之心生，則天知閉塞，故曰<q>「易之者，皞天不宜」</q>，「皞」通皓，明白也，天地篇曰「無爲爲之之謂天」，言皞天，正與「有爲爲之」對。<br>
「齋」者齊也，禮記祭統曰「君子之齊<small>同齋</small>也，專致其精明之德也」，又曰「齊不齊，以致齋者也」。蓋齋本起於祭祀，而易繫辭傳曰「聖人以此齋戒，以神明其德夫」，則齋又不必定在祭祀，<q>「心齋」</q>之名由此。顧其理則有相通者。此答「心齋」，首云<q>「一志」</q>，即「齊不齊，以致齋」而「專致其精明之德也」。故曰<q>「無聽之以耳，而聽之以心；無聽之以心，而聽之以氣」</q>，「氣」者人之精明，亦即明白之天知也。<q>「聽止於耳」</q>者，耳之止其所也。「符」，徵也，荀子正名篇所云「心有徵知」是也<small>徵知，近乎今所云概念</small>，<q>「心止於符」</q>，心之止其所也。心耳皆各止於其所，而後氣得以致其虛，故繼之曰<q>「氣也者，虛而待物者也」</q>。此二「止」字，皆周易「艮止」之止，下文「吉祥止止」，正與此相應，易艮卦曰「艮其背，不獲其身；行其庭，不見其人」，不獲其身，無我也；不見其人，無物也，無我無物，所謂虛也，而艮背實爲之本，故彖傳曰「艮其止，止其所也，上下敵應，不相與也，是以不獲其身，行其庭不見其人也」。又不獨艮卦也，咸卦大象曰「山上有澤，咸，君子以虛受人」。人知虛在於兌澤，而不知澤之所以虛，則在其下有艮山之止也。以此知常解謂「聽之用止限於耳，心之用止限於符，不如氣之虛爲能盡應物之用」，將極緊要字以無意義語換之，誤之甚者也。<q>「唯道集虛」</q>，應上「道不欲雜」語。虛者氣，而結云<q>「虛者，心齋也」</q>者，心與氣，析之則有二名，合之則仍只一物也。「葷」，薤蒜之類，菜之辛臭者也。「茹」猶食也。且顏子亦嘗言端虛、勉一矣，夫子既未可之，而所以教之者，曰「一志」、曰「虛而待物」、曰「唯道集虛」，猶是「虛」「一」二語，則又何也？夫待端而虛，則未能全虛也，待勉而一，則未能真一也，此所謂有而爲之者也；若夫子所云「一」、所云「虛」，則一空依傍，全出自然，此人天之分，未可同日而語也。故顏子聞之，即應曰<q>「回之未始得使，實自回也。得使之也，未始有回也」</q>。「使」者，夫子言之，顏子受之，默契無間，速若影響，論語所云「不違如愚」、所云「於言無所不說」，於此一「使」字蓋可髣髴見之。「未始有回」者，將以前種種見解、種種伎倆，一掃而盡，更無絲毫粘帶，此即喪我境地也，故夫子曰<q>「盡矣」</q>，然後告之以調御衛君之道。蓋<q>「唯道集虛」</q>，亦惟虛而後能用夫道也。<br>
<q>「入游其樊」</q>，「樊」如前篇「不蘄畜乎樊中」之「樊」，「樊中」，非其地也，然而能游者，則雖樊中無害也。<q>「無感其名」</q>，應上「德蕩乎名」與「名實者，聖人之所不能勝」句。「無感」，則不獨不求不好，且與名相忘矣。<q>「入則鳴，不入則止」</q>，「入」者投契之謂。相其投契則言，不然則止，無意必也，不曰言而曰鳴者，即齊物論所云鷇音出之無心，言而無言者也<small>「言無言」，見寓言篇</small>。<q>「無門無毒」</q>，承前「醫門多疾」說，「毒」謂藥也，名曰醫門，名曰用藥，則諱疾者之所避也。衛君不見其過，而將乘人鬭捷，其諱疾忌醫甚明也，惟無門，則無往而非醫也，無毒，則無往而非藥也，如是則諱無所用其諱而避亦無得而避矣，知北游篇云「汝唯莫必，無乎逃物」，蓋此之謂也。<q>「一宅」</q>者，宅於一也，宅於一者，不雜不擾之謂也。<q>「寓於不得已」</q>，「不得已」，所謂虛而待物者也，惟虛，故不逆不億，不用智於事先，惟待物，故批郤、導窾，亦不失機於事後，爲易繫辭所謂「寂然不動，感而遂通天下之故」者也。「不得已」之言，本之老子，老子曰「將欲取天下而爲之，吾見其不得已」，而莊子則更從而發揮之，一書之中，不啻數見，其尤言之諄至者，則莫如庚桑楚一篇，既曰「動以不得已之謂德」，又曰「有爲也欲當，則緣於不得已」，不得已之類，聖人之道，故吾前論全篇大意，首提「不得已爲之樞機也」。<q>「則幾矣」</q>，僅言幾者，見更有進焉者也。「絕迹」，老子所言「善行無轍迹」也，然雖絕迹，猶不免於行也，若無行地，則「乘雲氣御飛龍」之比，故曰<q>「絕迹易，無行地難」</q>。<br>
「僞」如荀子性惡篇「人之性惡，其善者僞也」之僞，謂人爲也，非真僞之僞。「爲人使」，人力之所可作爲也，「爲天使」，則非人力之所可作爲也，故曰<q>「爲人使易以僞，爲天使難以僞」</q>，此有似孟子言「其至爾力，其中非爾力」之意<small>見萬章篇</small>，蓋力出之人，巧得之天也。<br>
<q>「聞以有翼飛者矣，未聞以無翼飛者也」</q>，有翼飛易，無翼飛難也。<q>「聞以有知知者矣，未聞以無知知者也」</q>，有知知易，無知知難也。則陽篇云「人皆尊其知之所知，而莫知恃其知之所不知而後知，可不謂大疑乎」<small>疑猶惑也</small>，「恃其知之所不知而後知」即此「以無知知」之謂也。齊物論云「知止其所不知，至矣」，「知止其所不知」，攝用歸體也，「以無知知」，「恃其知之所不知而後知」，則由體起用也，其意一也。以知知者，隨其成心而師之，所謂師心者也。以無知知，恃其所不知而後知，則未成乎心而有是非，所謂虛而待物者也。通觀莊子全書，其欲人之以無知知也，明矣，而解者多誖其意，可異也。<br>
<q>「瞻彼闋者，虛室生白」</q>，「闋」，缺也，即老子所云「鑿戶牖以爲室，當其無有室之用」者，天地篇云「機心存於胸中，則純白不備，純白不備，則神生不定，神生不定者，道之所不載也」，今以無知而知，則機心淨而純白備，故喻之「虛室生白」也，純白備則神生定，故繼之曰「吉祥止止」，「止止」者，止其所止也。<br>
時止者亦時行，故又曰<q>「夫且不止，是之謂坐馳」</q>，「坐馳」，所謂「以無翼而飛者也」，在宥篇曰「尸居而龍見」，尸居非坐乎，龍見非馳乎，此與「火馳而不顧」者<small>語見外物篇</small>，懸若天壤，解者等而視之，舛矣。夫有止而無行，則是有體而無用，何以爲內聖外王之道乎？且此段乃從「入游其樊」更進一層說，若僅止止而止，則有何不得已，不得已者，不得止也。抑游者飛者之謂何？將皆爲剩語乎！淮南子覽冥訓有「是謂坐馳、陸沈、晝冥、宵明」語，高誘注云「言坐行神化，疾於馳傳，沈浮冥明，與道合也」。觀夫淮南子之言，知坐馳古義猶存，特後人不察耳。<br>
<q>「徇耳目內通」</q>，耳目，人恆用之於外者也，而徇之內通，則養生主所謂「官知止」也。<q>「外於心知」</q>，心知，人恆用之於內者也，而外之，則養生主所謂「神欲行」也。外與內通，非排黜之謂也。內者止也，外者馳也，所謂過化存神，「上下與天地同流」者也<small>語見孟子盡心篇</small>，故曰<q>「鬼神將來舍，而況人乎」</q>。若是，衛君雖暴，固將在潛移默化之中矣，又安取乎思其則，出乎知，而彊以仁義繩墨之言犯難而行乎？<br>
竊嘗論之，「心齋」至「未始有回」，即去我執，「入游其樊」至「寓於不得已」，即去法執<small>我執、法執，語本佛典</small>，「絕跡」以下，則冰解凍釋，人法兩忘，因極贊其神化之妙，而結之曰<q>「是萬物之化也」</q>。蓋齊物論始於「喪我」，終於「物化」，一篇精蘊，盡具於斯矣。<br>
<q>「禹舜之所紐也，伏羲、几蘧之所行終」</q>，「紐」同忸、狃，習也，「几蘧」，亦古帝王名，「行終」，謂行之終身。禹舜習之，伏羲、几蘧行之，<q>「而況散焉者乎」</q>，「散」者，未成之名，言凡人不可不致力於斯也。「行終」，反結前「非所以盡行」意，首尾相應，文法森然。</p>

<h3>葉公子高將使於齊，問於仲尼曰「王使諸梁也甚重，齊之待使者，蓋將甚敬而不急，匹夫猶未可動也，而況諸侯乎！吾甚慄之。子常語諸梁也，曰『凡事若小若大，寡不道以懽成。事若不成，則必有人道之患；事若成，則必有陰陽之患。若成若不成，而後無患者，唯有德者能之』。吾食也執粗而不臧，爨無欲清之人。今吾朝受命而夕飲冰，我其內熱與！吾未至乎事之情，而既有陰陽之患矣；事若不成，必有人道之患。是兩也，爲人臣者不足以任之，子其有以語我來？」<br>
仲尼曰「天下有大戒二：其一命也；其一義也。子之愛親，命也，不可解於心。臣之事君，義也，無適而非君也。無所逃於天地之間，是之謂大戒。是以夫事其親者，不擇地而安之，孝之至也。夫事其君者，不擇事而安之，忠之盛也。自事其心者，哀樂不易施乎前，知其不可奈何，而安之若命，德之至也。爲人臣子者，固有所不得已。行事之情而忘其身，何暇至於悅生而惡死？夫子其行可矣！丘請復以所聞：凡交，近則必相靡以信，遠則必忠之以言。言必或傳之。夫傳兩喜兩怒之言，天下之難者也。夫兩喜必多溢美之言，兩怒必多溢惡之言。凡溢之類妄，妄則其信之也莫，莫則傳言者殃。故法言曰『傳其常情，無傳其溢言，則幾乎全』。且以巧鬬力者，始乎陽，常卒乎陰，大至則多奇巧；以禮飲酒者，始乎治，常卒乎亂，大至則多奇樂。凡事亦然。始乎諒，常卒乎鄙；其作始也簡，其將畢也必巨。<abbr title="今各本「夫」字倒錯在下「風波易以動」句上，依覆宋本改正">夫</abbr>言者，風波也；行者，實喪也。風波易以動，實喪易以危。故忿設無由，巧言偏辭。獸死不擇音，氣息茀然，於是並生心厲。剋核大至，則必有不肖之心應之，而不知其然也。苟爲不知其然也，孰知其所終？故法言曰『無遷令，無勸成』，過度，益也。『遷令』『勸成』，殆事。美成在久，惡成不及改，可不慎與？且夫乘物以游心，託不得已以養中，至矣。何作爲報也？莫若爲致命。此其難者」。</h3>

<p class="zt"><q>「葉公」</q>，楚大夫，爲葉縣尹，故稱葉公，嘗問政於孔子，見論語子路篇，姓沈，子高其字，諸梁其名。<q>「甚敬而不急」</q>者，敬以虛文，而不急應其實求也。<q>「慄」</q>，懼也。<q>「若小若大」</q>，<q>「若成若不成」</q>，「若」並與或同。<q>「寡不道以懽成」</q>，言事無小大，鮮有不依於道而能成之無遺憾者也。<q>「人道之患」</q>，國之刑罰也。<q>「陰陽之患」</q>，身之憂苦也。成與不成而卒無患者，惟<q>「有德者能之」</q>，「德」承「道」言，「有德者」，有得於道者也。此以上舊聞於夫子之言也。<br>
<q>「食也執粗而不臧」</q>，「執」，守也。「臧」，善也。守其粗薄，不求精善也。<q>「爨無欲清之人」</q>，「清」通「凊」，就涼也。爨人不須就涼，見炮燔時少，食粗有徵也。<q>「內熱」</q>，熱病也，則陽篇云「使其君內熱發於背」，又云「內熱溲膏」，發於背則爲背癰，溲膏則爲痟渴。故曰<q>「吾未至乎事之情，而既有陰陽之患矣」</q>，「事之情」，事之實際也，此其所以「甚慄」也。而事若不成，又將有「人道之患」，故求教於夫子也。<br>
<em>前者顏子之病，在視事之易；今葉公之病，則在慮事之難。視事易者多輕，慮事難者易怯，故夫子所以告之者亦異，於顏子則警戒之辭多，於葉公則勸勉之意切也。語分兩段，「夫子其行可矣」以上，所以解其「陰陽之患」之惑也；「可不慎與」以上，所以解其「人道之患」之惑也；「乘物以游心」以下，則兩結之，而歸之於「致命」，此所謂窮理盡性至命之學也。</em><br>
<q>「天下有大戒二」</q>，<q>「戒」</q>，守也，人之所守而不可稍違者也。<q>「命」</q>者，天之命也。<q>「義」</q>者，人之義也。命之自天，故不可解於心；義存乎人，故亦無所逃也。郭子玄曰「千人聚，不以一人爲主，不亂則散，故多賢不可以多君，無賢不可以無君，此天人之道，必至之宜」，是亦案實而言，初不關乎時變者也。然事親事君，皆由心起，心上無工夫，則事親事君獨處皆礙，不然，亦僞而已。故特提出事心一層。<q>「事心」</q>者，從事於心性之學也。「施」猶移也，讀去聲，<q>「哀樂不易施乎前」</q>，言不以前境哀樂爲之移易也，即養生主「哀樂不入」之意。<q>「知其不可奈何而安之若命」</q>，與<q>「不擇地而安之」</q>、<q>「不擇事而安之」</q>，兩「安」字相應，「安」者止也，不止則擾矣。葉公之甚慄內熱，皆起不安，而所以不安者，則以愛身之故，不知身有所制，制之於命，非人所可得而自專也，達生篇曰「達命之情者，不務知之所無奈何」，蓋謂是也，故既告之以安命，又進之以忘身，忘身安命，則盡性矣，盡性者，生死一齊，又<q>「何暇悅生而惡死」</q>乎，此所以勸其行也。<br>
<q>「丘請復以所聞」</q>，「復」如孟子「有復於王者」之復，更告之以使人之道也，使人之責在傳言，而言之難傳者，在兩君之喜怒，喜則言多溢美，怒則言多溢惡，溢則非實，非實則難以取信，<q>「信之也莫」</q>，「莫」猶漠也，漠然無動於中也。「殃」猶菑也。<q>「法言」</q>，古所傳之言，足以爲法者，猶今云格言也。<q>「傳其常情，無傳其溢言」</q>，情言互文，情常者無溢言，言溢者即非常情也，情者喜怒也。<q>「幾乎全」</q>者，若是庶可自全也。<q>「始乎陽」</q>，本以爲懽也，<q>「卒乎陰」</q>，偷以取勝也，「大」讀太
，<q>「大至」</q>猶已甚，<q>「奇巧」</q>，巧之不中理者也。<q>「始乎治」</q>，「威儀抑抑」也，<q>「卒乎亂」</q>，「屢舞僛僛」也<small>語見詩小雅賓之初筵</small>。<q>「奇樂」</q>，樂之不中禮者也。<q>「凡事亦然」</q>，言凡事有之，不獨飲酒鬭力二者也。<q>「諒」</q>信也。<q>「鄙」</q>詐也。<q>「簡」</q>約也。<q>「巨」</q>大也。<br>
<q>「夫言者，風波也」</q>，風波言其變幻，變幻故易以動。<q>「行者，實喪也」</q>，實喪言其浮虛，浮虛故易以危。「言」承上「傳言」言，兩喜兩怒，溢美溢惡，所謂風波也。「行」承上鬭力飲酒言。始陽卒陰，始治卒亂，所謂實喪也，實喪猶言失其本也。<br>
<q>「忿設無由，巧言偏辭」</q>，「設」猶作也，「無由」猶無端，言忿之作也無端，唯巧言偏辭耳，偏同諞，說文「諞，便巧言也」，書秦誓「惟截截善諞言」，又論語「友諞佞」，今文作便，然則偏辭亦即便辭，巧言、便辭，一也。<br>
<abbr title="獸死不擇音，氣息茀然，於是並生心厲"><q>「獸死不擇音」</q>三句</abbr>，假獸以喻人也。「茀」同怫。「厲」，惡也，「心厲」，心上之惡，謂生惡意欲傷人也。<br>
「剋」如剋期之剋，「核」如核實之核，謂要必也，要必「大至」，承上「齊之待使者甚敬而不急」「急」字言，蓋慮諸梁急於使事，不免有要必之心，要必之心起，而巧言偏辭有不暇擇者矣。<q>「不肖之心應之，而不知其然也」</q>，所謂「忿設無由」，<q>「孰知其所終」</q>，則傳言者殃矣。<br>
<q>「無遷令」</q>，無改君命也。<q>「無勸成」</q>，無彊成事也。此二句述法言也。<q>「過度，益也」</q>以下，則所以爲之釋。「益」同溢，言凡過度者即皆溢也，不但溢美溢惡之言而已。「遷令」「勸成」，本冀以成事也，而不知適以殆事，所謂<q>「實喪亦以危」</q>也。<q>「美成在久」</q>，言美之成也難。<q>「惡成不及改」</q>，言惡之成也易。故曰<q>「可不慎與」</q>。<br>
此段於人情變化、事勢險阻抉發無遺，非窮理之精，斷斷不能及此。易繫辭曰「精義入神，以致用也，利用安身，以崇德也」，惟利用可以安身，惟精義可以致用，葉公不能知也，而徒汲汲以保身爲利，則何益乎？<br>
<q>「乘物以游心」</q>，承後一段言。曰「游心」，則因應無滯，而人道之患可免矣。<q>「託不得已以養中」</q>，承前一段言。曰「養中」，則憂懼盡捐，而陰陽之患可免矣。故曰<q>「至矣」</q>。前節對顏子曰「一宅而寓於不得已」，不得已重；此對葉公言曰「託不得已以養中」，則養中重。對顏子之言「不得已」，意在無犯難；對葉公之言「不得已」，意在不苟免，此中又稍有分別，不可不知也。<br>
<q>「何作爲報也」</q>，「作」，作意也。郭注云「任其所報，何必爲齊作意於其間」是也。<q>「致命」</q>，即易困卦象曰「君子以致命遂志」之致命，與上「天下有大戒二，其一命也」、及「知其不可奈何而安之若命」兩「命」字相應。常解以致君之命說之，非也。安命，但安之而已，其義淺。致命，則以至於命，其功深，故曰<q>「此其難者」</q>，應「傳兩喜兩怒之言，天下之難者也」，言彼尚非難，難實在此耳，吾引易說卦「窮理盡性至命」之言以說此文，識者當能知其非强爲附會也。</p>

<h3>顏闔將傅衛靈公大子，而問於蘧伯玉曰「有人於此，其德天殺。與之爲無方，則危吾國；與之爲有方，則危吾身。其知適足以知人之過，而不知其所以過。若然者，吾奈之何？」<br>
蘧伯玉曰「善哉問乎。戒之，慎之，正女身哉。形莫若就，心莫若和，雖然，之二者有患。就不欲入，和不欲出。形就而入，且爲顛爲滅，爲崩爲蹶。心和而出，且爲聲爲名，爲妖爲孽。彼且爲嬰兒，亦與之爲嬰兒；彼且爲無町畦，亦與之爲無町畦，彼且爲無崖，亦與之爲無崖。達之，入於無疵。女不知夫螳螂乎？怒其臂以當車轍，不知其不勝任也，是其才之美者也。戒之，慎之，積伐而美者以犯之，幾矣。女不知夫養虎者乎？不敢以生物與之，爲其殺之之怒也；不敢以全物與之，爲其決之之怒也；時其飢飽，達其怒心。虎之與人異類而媚養己者，順也；故其殺者，逆也。夫愛馬者，以筐盛矢，以蜄盛溺。適有蚉䖟僕緣，而拊之不時，則缺銜、毀首、碎胸。意有所至，而愛有所<abbr title="本作「忘」，今改正。">亡</abbr>，不可慎邪？」</h3>

<p class="zt"><q>「顏闔」</q>，魯人，哀公嘗欲以幣先而欲見之，闔逃焉，見讓王篇。<q>「衛靈公」</q>，名元，嘗問陳於孔子，見論語。「大」讀太，<q>「太子」</q>則蒯瞶也，即前出公之父，其父子爭國事，見左氏傳。達生篇載東野稷以御見莊公，顏闔料其馬必敗，蒯瞶得國後，諡莊公，則闔不獨爲之傅，且爲之臣矣。<q>「蘧伯玉」</q>，名瑗，衛大夫，孔子之友，見論語，則陽篇有「蘧伯玉行年六十而六十化」之語，其德可想見已。<br>
「天殺」之殺，謂降殺也，<q>「其德天殺」</q>者，言天薄之，不賦以美德。<q>「與」</q>謂相與。「方」，道也，法也。<q>「無方則危國」</q>、<q>「有方則危身」</q>，言兩難也。「適」，祇也。「人」即<q>「有人於此」</q>之人。<q>「適足以知人之過，而不知其所以過」</q>，言知太子之過，而不知其過之所由起，自媿其智之不及，無能以傅之也。<q>「其知」</q>之知，讀同智，不曰「吾智」而曰「其智」，承上「吾國」「吾身」兩吾字言，便文故用「其」也。<em>舊解以此屬太子說，支矣。</em><br>
<q>「戒之，慎之」</q>，勿輕與也。<q>「正女身哉」</q>，先存諸己也。<q>「形莫若就」</q>，與之偕也。<q>「心莫若和」</q>，不自失也<small>「由由然與之偕，而不自失焉」，見孟子公孫丑篇，孟子言柳下惠語如是</small>。<q>「就不欲入」</q>，入者還與同也。<q>「和不欲出」</q>，出者自顯異也。還與同，則與之俱敗矣，故曰<q>「形就而入，且爲顛爲滅，爲崩爲蹶」</q>，「且」，將也，「顛滅」「崩蹶」，又不止國危而已。自顯異，則招其所惡矣，故曰<q>「心和而出，且爲聲爲名，爲妖爲孽」</q>，「聲名」「妖孽」，又不止身危而已，聲名而曰妖孽者，名也者相札之由，本非美事也，此正所以爲戒也。<br>
<q>「嬰兒」</q>，無知識也。<q>「町畦」</q>猶畛畍，無畛畍，無防閑也。<q>「崖」</q>，崖岸，無崖岸，無廉隅也。無防閑、無廉隅，皆言無禮義也。彼且爲之，亦與爲之，所謂「形莫若就」也。<br>
<q>「達之，入於無疵」</q>，「達」，疏也，導也。「疵」，過也。凡上所爲，卒以導之誘之，入於無過，所謂「心莫若和」也。<br>
螳螂一喻，「和不欲出」之戒也。<q>「是其才之美」</q>，「是」讀自是之是，言自負也。<q>「積伐而美者以犯之」</q>，「伐」，矜也，「而」同汝，「犯之」，斯所謂「爲聲爲名，爲妖爲孽」也，故曰<q>「幾矣」</q>，「幾」，殆也，危也。<br>
養虎、愛馬兩喻，「就不欲入」之戒也。兩<q>「不敢」</q>皆戒慎之辭。「決」如禮記曲禮篇云「無齒決」之決，謂斷也。<q>「時其<abbr title="本作饑，今改正">飢</abbr>飽」</q>，食之以時也。<q>「達其怒心」</q>，不觸其怒，「達」亦疏導之意，與「達之，入於無疵」同。蓋就之中有和，則就而不入矣。「矢」者屎之假借，「溺」者尿之假借。「蜄」同蜃，大蛤也。<q>「以筐盛矢，以蜄盛溺」</q>，愛之至也。「適」，偶也。「僕」，附也，大雅既醉之詩曰「景命有僕」，毛傳「僕，附也」是也。偶有蚉䖟附之緣之，<q>「而拊之不時」</q>，「拊」，拍也，拍之不得其時也，則<q>「缺銜、毀首、碎胸」</q>，「銜」，馬口中勒，「缺」，破壞也，此所謂「爲顛爲滅、爲崩爲蹶」也。<q>「意有所至而愛有所亡」</q>，「亡」，忘也，言馬之意別有所屬，則人之愛己亦有時而忘之也。虎有時媚養己，而馬乃有時忘其愛，以見待人接物之不易，而禍每發於所忽，不可稍有疏虞也，故曰<q>「可不慎邪」</q>。上兩言「慎之」，卒復歸之於「慎」，蓋與大學中庸言戒慎、恐懼一意，孰云莊子與儒異趣乎？</p>

<h3>匠石之齊，至乎曲轅，見櫟社樹。其大蔽牛，絜之百圍，其高臨山十仞而後有枝，其可以爲舟者，旁十數。觀者如市，匠伯不顧，遂行不輟。<br>
弟子厭觀之，走及匠石，曰「自吾執斧斤以隨夫子，未嘗見材如此其美也。先生不肯視，行不輟，何邪？」<br>
曰「已矣，勿言之矣。散木也，以爲舟則沈，以爲棺槨則速腐，以爲器則速毀，以爲門戶則液樠，以爲柱則蠹，是不材之木也，無所可用，故能若是之壽。」<br>
匠石歸，櫟社見夢，曰「女將惡乎比予哉？若將比予於文木邪？夫柤棃橘柚，果蓏之屬，實熟則剝，剝則辱，大枝折，小枝泄。此以其能苦其生者也，故不終其天年而中道夭，自掊擊於世俗者也。物莫不若是。且予求無所可用久矣，幾死，乃今得之，爲予大用。使予也而有用，且得有此大也邪？且也若與予也皆物也，奈何哉其相物也？而幾死之散人，又惡知散木？」<br>
匠石覺而診其夢。弟子曰「趣取無用，則爲社何邪？」<br>
曰「密，若無言。彼亦直寄焉以爲不知己者詬厲也。不爲社者，且幾有翦乎？且也彼其所保與衆異，而以義譽之，不亦遠乎？」</h3>

<p class="zt"><q>「匠石」</q>，大匠名石也。徐無鬼篇載匠石於宋元君稱臣，則當是宋人也。<q>「曲轅」</q>，齊地名。<br>
<q>「櫟社」</q>，古者立社，各樹以所宜之木，此樹以櫟，故即以櫟名。下「樹」即謂櫟也，漢書言高祖禱豐枌榆社，則漢時猶以所樹之木名社也，顧此言櫟，與凡言櫟樹異，秦風晨風之詩「山有苞櫟」，與棣檖、六駁<small>六駁，當依崔豹古今注作木名</small>並舉，則非不材之木，此當是樗類，同名而異實者也。<br>
<q>「其大蔽牛」</q>，言其榦之巨，牛在其旁隱而不見也，「蔽」非蔭蔽之蔽，別本「牛」上有「數十」二字，蓋不知者所加。「其大蔽牛」、「其高臨山」，文正相對，且下云「絜之百圍」，明此「大」指榦言，非謂全樹之大也。<br>
<q>「絜」</q>猶量也。<q>「圍」</q>，與後文言「拱把」一類，一手曰「把」，兩手曰「拱」，張兩臂以絜之則曰「圍」，圍猶抱也，今之常言「合抱之木」是也。<br>
<q>「其高臨山」</q>，「臨」者，自上視下之謂，言高逾山也。<q>「十仞而後有枝」</q>，「仞」，七尺也，廣曰尋，高深曰仞，皆兩臂之長，然量高深者，臂一舉一垂，自較橫而伸之爲短，故尋八尺，仞則七尺，此定說也。木之高者，生枝皆距根甚遠，此云十仞以上有枝，正形其高，體物可謂精極矣。<br>
<q>「其可以爲舟者旁十數」</q>，「其」，其枝也，故曰旁，舉「可以爲舟」者，古者刳木爲舟，言枝之巨如此，則餘可知也。<br>
<q>「匠伯」</q>，「伯」者長也，對下弟子言，故易稱之曰匠伯，伯非字也。<br>
「厭」同饜，<q>「厭觀之」</q>，飽看之也。<br>
<q>「散木也」</q>，此「散」字與前「散焉者乎」散字稍異。彼特未成之名，此則謂無成也。今俗有「不成材料」之語，以作此注最切矣。<br>
<q>「槨」</q>，一作「椁」，棺之外重者。<q>「液樠」</q>，說文「樠，松心木」，蓋木之流脂如松者，「液」，沁液，言其沁出脂液如樠然也。<q>「蠹」</q>，蛀也。<q>「不材之木」</q>，即所謂散木也。<br>
<q>「櫟社見夢」</q>，見於夢也，「見」音現。<q>「比」</q>，比方，言較其長短優劣也。<q>「文木」</q>，木之有文章者，良材也。<q>「柤」</q>同樝，今俗作楂。<q>「柚」</q>，似橘而大。木實曰<q>「果」</q>，草實曰<q>「蓏」</q>。「柤棃橘柚」，分舉其名。「果蓏之屬」則總舉其類也。<q>「剝」</q>，剝落也。<q>「辱」</q>，屈辱也，木何以有屈辱？言辱者，影射人事以爲之說也。<q>「泄」</q>，泄其生氣也，與洩同。「掊」「擊」一義，皆毀傷也，<q>「自掊擊於世俗者」</q>，言毀傷由於自取，不得以尤世俗也。<q>「幾死」</q>，「幾」，近也，近死<q>「乃今得之」</q>，言得之之不易也，「得之」者，得其無所可用也，得其無所可用，<q>「爲予大用」</q>，篇末所云<q>「無用之用」</q>也。「相物」之「物」係動字，<q>「奈何哉其相物」</q>者，知北游篇云「物物者非物」，既若與予皆物，則何能物物？意謂以物視己爲不知己也，故繼之曰<q>「而幾死之散人，又惡知散木」</q>，「而」猶汝也。<br>
<q>「覺而診其夢」</q>，「診」，審也，言與弟子審其夢中之言，如後世所云詳夢是也。<q>「趣取無用」</q>，「趣」者急義，言急求無用也。<br>
<q>「密」</q>一字句，謂祕之也。<q>「若無言」</q>，汝勿言也。<q>「彼亦直寄焉以爲不知己者詬厲也」</q>十四字爲句，「詬厲」猶詬病，言彼特寄於社，以任不知己者之詬病而不辭，蓋於不知己者而得詬病，斯正其自隱之道也。<q>「且幾有翦乎」</q>，此「幾」猶豈也，言即不爲社，又豈有剪伐之者哉？<q>「保」</q>猶守也。<q>「義」</q>謂常理。彼其所守與衆異，而以衆人之常理譽之，<q>「不亦遠乎」</q>，言其不能合也。</p>

<h3>南伯子綦游乎商之丘，見大木焉，有異，結駟千乘，隱將芘其所藾。子綦曰「此何木也哉？此必有異材夫！」仰而視其細枝，則拳曲而不可以爲棟梁，俯而視其大根，則軸解而不可以爲棺槨；咶其葉，則口爛而爲傷；嗅之，則使人狂酲，三日而不已。子綦曰「此果不材之木也，以至於此其大也。嗟乎，神人以此不材。」<br>
宋有荊氏者，宜楸柏桑。其拱把而上者，求狙猴之杙者斬之；三圍四圍，求高名之麗者斬之；七圍八圍，貴人富商之家求樿旁者斬之。故未終其天年，而中道已夭於斧斤，此材之患也。故解之以牛之白顙者，與豚之亢鼻者，與人有痔病者，不可以適河。此皆巫祝以知之矣，所以爲不祥也。此乃神人之所以爲大祥也。</h3>

<p class="zt"><q>「南伯子綦」</q>即南郭子綦，<abbr title="見齊物論篇首">注見前</abbr>。<q>「商之丘」</q>，宋都，今商丘縣也。<br>
<q>「駟」</q>，四馬，<q>「千乘」</q>，車千輛也，古一車駕四馬，就馬言則曰駟，就車言則曰乘。<q>「隱」</q>，隱度，<q>「芘」</q>同庇，<q>「藾」</q>同賴，所賴指車馬，芘謂大木庇之，隱度者，子綦約略計之如此也，故曰「結駟千乘，言儻有連結千乘至此者，非實然也。<br>
<q>「拳曲」</q>，不直也。<q>「軸解」</q>，木心之紋有如車之軸，今所謂年輪是也，「解」則疏散而空，謂不堅緻也。<q>「咶」</q>，同舐，咶取會意，舐取諧聲也。<q>「爛」</q>，如火灼也。<q>「酲」</q>，酒病，<q>「狂酲」</q>，酲之甚也。<q>「神人以此不材」</q>，此節兩提神人，以見此云「不材」即「神人無功」意，非果不材也。<br>
<q>「荊氏」</q>，宋地名。<q>「楸」</q>，梓也，<q>「桑」</q>，山桑，小雅小弁之詩曰「維桑與梓，必恭敬止」，故此亦楸桑並列也。<q>「杙」</q>，繫狙之橛也。<q>「猴」</q>，狙類。<q>「斬」</q>，伐也。<q>「高名」</q>猶高大也。<q>「麗」</q>同欐，屋棟，秋水篇云「梁麗可以衝城」是也。<q>「樿旁」</q>，棺之全邊者，字從木從單，謂單木不須兩合也，故讀當亦同單，或從示作禪，誤也。<br>
<q>「解」</q>如禳解之解，漢書郊祀志「古天子常以春解祠黃帝」，即此解義。<q>「白顙」</q>，白額；<q>「亢鼻」</q>，仰鼻；<q>「痔病」</q>，後病也，<q>「適」</q>，之也，「適河」，沈於河以祭也，三者不可以適河，蓋當時禳解家有此說，故曰<q>「此皆巫祝以知之矣」</q>，「巫」，以舞降神者。巫祝<q>「所以爲不祥」</q>，<q>「乃神人之所以爲大祥」</q>，言神人所爲固有非外人所知者，蓋猶是上節「所保與衆異」之意，以是益知此之不材非尋常之所云不材也。以人祭河，古有是俗，魏西門豹嘗以術禁斷之<small>見史記滑稽列傳褚先生所增附</small>。</p>

<h3>支離疏者，頤隱於齊，肩高於頂，會撮指天，五管在上，兩髀爲脅。挫鍼治繲，足以餬口；鼓筴播精，足以食十人。上徵武士，則支離攘臂於其間；上有大役，則支離以有常疾不受功；上與病者粟，則受三鍾與十束薪。夫支離其形者，猶足以養其身，終其天年，又況支離其德者乎？</h3>

<p class="zt">前二節假木作喻，此則徑歸之人身。蓋承上神人言，義在德而不在形，說其形支離，依舊是喻，不可不知。又設此以爲下篇德充符作一伏線，故特提出「德」「形」二字。七篇文章，鉤鎖入妙，尤不可不知也。<br>
<q>「支離」</q>字從「散」字出，支離者，支於正而離於常，猶今言離奇也，<q>「疏」</q>其本名，以其形支離，冠二字於名上，猶論語葉公言「吾黨有直躬者」，以人稱其直，加直字於躬之名上，蓋同一例也。「齊」同臍，<q>「頤隱於齊，肩高於頂」</q>，蓋傴之甚者其形如是。<q>「會撮指天」</q>，「會」同鬠，括髮也。「撮」即小雅都人士之詩「臺笠緇撮」之撮，所以括髮者，如後世頭巾，特其製短小耳，古者鬠髻在後，近項，傴甚，頤與臍接，故指天也。<q>「五管」</q>，五臟之腧穴，針灸所加，見黃帝內經，五腧並在背，今在上，是背亦向天也。「髀」，股也，<q>「兩髀爲脅」</q>，股與脅相並，見股而不見脅，若股即爲脅<abbr title="本作「也者」，今改。">者也</abbr>，皆極形其傴也。<br>
「挫」同剉，<q>「挫鍼」</q>，治鍼也。「繲」同綫，崔譔本如是<small>見釋文</small>，今從之，<q>「治繲」</q>，挼綫也。「餬」，饘也，<q>「餬口」</q>，言恃饘鬻以飽也。<q>「鼓」</q>如禮記學記「入學鼓篋」之鼓，叩也。<q>「筴」</q>同策，崔注云「鼓筴，揲蓍」是也，筮用蓍，卜用龜，一也。<q>「播」</q>，揚也，擇也，<q>「精」</q>，精米，離騷云「欲從靈氛之吉占兮，心猶豫而狐疑。巫咸將夕降兮，懷椒糈而要之」，王逸注云「糈，精米，所以降神」，詩小雅小宛亦有「握粟出卜」語，是古之買卜者必出精米以享神，卜後則爲卜者所得，疏改而從事筮卜，不獨擇精，得之亦多，故曰<q>「足以食十人」</q>也，「食」讀飤。<br>
<q>「徵」</q>，徵發。<q>「武士」</q>，戰士也。<q>「攘臂」</q>猶掉臂，言無所顧忌也。<q>「役」</q>，勞役。<q>「不受功」</q>，不受工也。<q>「病」</q>，謂殘疾。<q>「與」</q>猶賜也。<q>「粟」</q>，穀也。<q>「鍾」</q>，六斛四斗。<br>
<em>以上<abbr title="謂匠石、南伯、支離疏。">三節</abbr>，皆以「終其天年」爲言，蓋與養生主「盡年」相應，雖處人間世，而不違養生，所以曰養生爲主，而七篇之綱領也。</em>
</p>

<h3>孔子適楚，楚狂接輿游其門，曰「鳳兮鳳兮，何如德之衰也！來世不可待，往世不可追也。天下有道，聖人成焉，天下無道，聖人生焉。方今之時，僅免刑焉。福輕乎羽，莫之知載；禍重乎地，莫之知避。已乎已乎，臨人以德。殆乎殆乎，畫地而趨。迷陽迷陽，無傷吾行。吾行卻曲，無傷吾足。」<br>
山木，自寇也。膏火，自煎也。桂可食，故伐之；漆可用，故割之。人皆知有用之用，而莫知無用之用也。</h3>

<p class="zt">本篇以孔顏問答始，而以楚狂鳳兮之歌終，蓋悲孔子雖有道而卒不見用於世也，然悲孔子者，亦正以自悲。始云「治國去之，亂國就之」，卒乃云「天下有道，聖人成焉，天下無道，聖人生焉」，夫就亂國、成天下，聖人之志也，亂邦不居、天下無道則隱，豈聖人之志哉？亦所謂不得已焉者也。觀莊子辭楚王之聘，寧爲塗中之龜，而不爲大廟之犧，豈不以爲犧於世無補，而徒自賊其生哉<small>事見秋水、列御寇兩篇，史記列傳則并爲一事</small>？不然，果絕意於人間，著書數十萬言，又何爲者？故吾終以莊子爲非厭世，如時賢所云云也。<br>
<q>「鳳兮」</q>之歌，已見論語微子篇，而論語之辭，視此爲簡潔，殆經聖門諸賢加以刪削者。<q>「何如德之衰也」</q>，猶云德之衰也何如，乃倒文。<q>「成」</q>者成其治。<q>「生」</q>者全其生，全生者，全其性也。<q>「僅免刑」</q>者，免刑爲幸，極見當時之亂，舍苟全無他道也。<q>「臨人以德」</q>，猶云以德上人。<q>「畫地而趨」</q>，「趨」讀如促，與「德」叶韻，畫地豈復可趨，故曰<q>「殆乎殆乎」</q>，「殆」，危也。<br>
<q>「迷陽」</q>謂昏亂也，陽者明也，迷於明而不知，斯非昏則亂矣。<q>「迷陽迷陽，無傷吾行」</q>，以文法論，正似小雅黃鳥之詩曰「黃鳥黃鳥，無集於穀，無啄我粟」，蓋斥昏亂之小人，冀其無害於己之所行也；司馬彪訓迷陽爲伏陽，謂言詐狂，於楚狂意則合，然詐狂即佯狂，佯狂正以自全，何得下接「無傷」云云；宋林疑獨注云「迷陽言晦其明」，迷晦意別，藏明不用，可謂之晦，不得謂之迷也，且與下文語脈不接，亦與作詐狂同；明人羅勉道因朱子詩集傳草蟲一詩注「言采其薇」，有山間人呼薇爲迷蕨，疑即莊子所謂迷陽之語，遂指迷陽爲蕨，然蕨爲人所采食，雖有微芒，非同荊棘，何云傷行傷足？且蕨名迷陽，初無據依，附會之說，未可從也；至王先謙集解，直以棘刺釋之，尤武斷矣。
「卻曲」者，前卻而曲折也，<q>「吾行卻曲，無傷吾足」</q>，言吾已不敢徑情直行，庶幾無傷及足乎，仍承前「迷陽迷陽」言也。鳳兮之歌，當截至此句爲止，下文則莊子足之，以見<q>「有用之用」</q>不如<q>「無用之用」</q>，作一篇大總結也。<br>
有用無用，語本老子，老子云<abbr title="此老子十一章，引文據朱謙之本改">「三十輻共一轂，當其无有，車之用。埏埴以爲器，當其无有，器之用。鑿戶牖以爲室，當其无有，室之用。有之以爲利，无之以爲用」</abbr>，蓋有無本不可相離，特人多見有不見無，故不得不於無邊力爲提唱耳。外物篇云「知無用，而始可與言用矣，夫地非不廣且大也，人之所用，容足耳，然則廁足而塹之，致黃泉，人尚有用乎」。徐無鬼篇曰「足之於地也淺<small>淺猶小也</small>，雖淺恃其所不蹍而後善，博也」。然則言「無用之用」，非離夫「有用之用」而獨言之者也。且用與不用有時，游刃有餘，刀之用也，善刀而藏，則無用矣，然其用非不在也，若知用而不知藏，則亦未有不斷且折者也，及於斷且折，用安在哉？故無用者乃所以全其用也。知此，可無疑於莊子之言矣。至言「不材」，意亦若是，猶有疑者，請讀山木之篇。</p>

</body>
</html>
