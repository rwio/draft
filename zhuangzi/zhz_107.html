<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>應帝王第七&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>

<h2>應帝王第七</h2>

<p class="zt">應帝王，明外王也。「帝王之功，聖人之餘事」<small>語見讓王篇</small>，亦應之而已矣，故曰應帝王也，「應」讀去聲，其見於齊物論者，曰「樞始得其環中，以應無窮」，見於外篇知北游者，曰「其用心不勞，其應物無方」，見於本篇者，則曰「至人之用心若鏡，應而不藏，故能勝物而不傷」，並可證也。郭注「夫無心而任乎自化者，應爲帝王也」，曰「無心」，曰「任乎自化」，推其意，「應」亦當爲因應之應，非謂如是當爲帝王也，後之解者不察，或讀「應」爲平聲，以爲惟聖人當居帝王之位<small>清宣穎南華經解說即如是</small>，不獨失本書之旨，亦違子玄注莊之意矣。予前解齊物論「以應無窮」，引消搖游「以游無窮」語比而說之，云，惟能游者能應，亦惟能應者能游，游與應，名異而理則一，蓋游就心言<small>本書每言游心可見</small>，應就事言，游者理無礙，應者事無礙，合而言之，則理事無礙，事事無礙也<small>四無礙語，見唐李通玄華嚴經論</small>。<br>
七篇以一「游」字始，以一「應」字終，前後照攝，理至玄微，不觀其通，何由窮內聖外王之蘊奧哉！</p>

<p class="zz">齧缺問於王倪，四問而四不知。齧缺因躍而大喜，行以告蒲衣子。<br>
蒲衣子曰「而乃今知之乎？有虞氏不及泰氏。有虞氏，其猶藏仁以要人；亦得人矣，而未始出於非人。泰氏，其臥徐徐，其覺于于；一以己爲馬，一以己爲牛；其知情信，其德甚真，而未始入於非人。」</p>

<p class="zt">齧缺王倪問答，見上齊物論篇，彼答惡知者凡三，而此言四不知者，蓋並不知利害一句言。此雖未見齧缺之問，而問固在答中也。「躍而大喜」者，領夫不知之旨，而爲之豁然也。<br>
「蒲衣」即被衣，天地篇云「堯之師曰許由，許由之師曰齧缺，齧缺之師曰王倪，王倪之師曰被衣」，蒲被一聲之轉也。「而乃今知之乎」，而同爾，許其悟，而亦惜其晚也。「有虞氏」，舜也，「泰氏」，泰與太通，太皞，伏羲氏也，虞藉言驩虞，太皞藉言皞皞<small>驩虞、皞皞，見孟子盡心篇霸者之民章</small>，有知而驩虞，固不若無知之皞皞，故曰「有虞氏不及泰氏也」。<br>
「藏」即後文「應而不藏」之藏，藏着留也，天運篇曰「仁義，先王之蘧廬也，止可以一宿，而不可以久處」，藏仁，則所謂久處者也，久處則滯矣，以是要人，則雖得人之道，而非如天之浩浩也，故曰「亦得人矣，而未始出於非人」，非人謂天也，出猶進也，言未能進於天也。<br>
「其臥徐徐」，安舒也，「其覺于于」，閒適也，「一以己爲馬，一以己爲牛」，馬言其健，牛言其順，勞而忘其勞，自儕於牛馬而不辭，猶後世禪師家言異類中行也。「其知情信，其德甚真」，真信一義，以知言則曰信，以德言則曰真，情猶實也，實信，信之至也，真與信則天矣，天則非人，而又云「未始入於非人」者，以有天爲可入，則猶是藏也滯也，故特掃之。此所謂以破爲立也，注家有以非人釋作物者，不知人與天對，不與物對，莊子全書皆如此，可檢案也。</p>

<p class="zz">肩吾見狂接輿。狂接輿曰「日中始何以語女？」<br>
肩吾曰「告我君人者以己出經式義度，人孰敢不聽而化諸！」<br>
狂接輿曰「是欺德也。其於治天下也，猶涉海鑿河，而使蚉負山也。夫聖人之治也，治外乎？正而後行，確乎能其事者而已矣，且鳥高飛以避矰弋之害，鼷鼠深穴乎神丘之下以避熏鑿之患，而曾二蟲之無知！」</p>

<p class="zt">肩吾、接輿，並已見前。「日中始」，人名，桓十七年春秋左氏傳云「天子有日官，諸侯有日御」，日中始，殆日官之儔，「中」，疑當讀「仲」，官人守數<small>語見荀子君相篇</small>，故以爲「出經式義度」可以爲治也，式，法也，度，制也，經式者，經常之法，義度者，義理之制，經式義度而以己出，則是私意也，故曰「是欺德」。曰「欺德」者，言其爲欺僞之所自出，如外篇胠篋所云「爲之斗斛以量之，則並與斗斛而竊之，爲之權衡以稱之，則並與權衡而竊之，爲之符璽以信之，則並與符璽而竊之，爲之仁義以矯之，則並與仁義而竊之」是也。「涉海」言其不量，「鑿河」言其徒勞，「使蚉負山」，則言其無是情理也，或以涉海鑿河並作一事釋之，非是。「聖人之治也，治外乎」，言治不在外而在內也。「正而後行」，正其身而後行也。「確乎能其事」，實盡其性命分內之事也，如是已足，故曰「而已矣」。「矰」，矢之有繳者<small>繳音灼，生絲縷也</small>，用矰以射謂之隿，「弋」，隿之假借也。「鼷鼠」，鼠之小而有毒者。「神丘」謂社壇。鼠穴於社壇，即所謂社鼠者也<small>社鼠見晏子春秋</small>。「熏鑿」，熏以煙而鑿穿其穴也。「而曾二蟲之無知」，言鳥鼠尚知趨避，何況於人？極言治天下無取於經式義度，而强人從己之爲害事也。</p>

<p class="zz">天根游於殷陽，至蓼水之上，適遭無名人而問焉，曰「請問爲天下。」<br>
無名人曰「去！女鄙人也。何問之不豫也？予方將與造物者爲人，厭，則又乘夫莽眇之鳥，以出六極之外，而游無何有之鄉，以處壙埌之野。女又何寱以治天下感予之心爲？」<br>
又復問。無名人曰「女游心於淡，合氣於漠，順物自然，而無容私焉。而天下治矣。」</p>

<p class="zt">「天根」蓋假名，取喻於易之震卦<small>宋邵雍詩云「地逢雷處見天根」，蓋本乎此</small>，震，動象也，爲天下者，每喜於動，故以是爲名。「殷陽」，殷山之陽，知殷爲山者，以其言陽，故當是山也。「蓼」，水名。「無名人」，喻聖人，消搖游云「聖人無名」是也。<br>
「去」，一字句。「不豫」猶不快。孟子言「吾何爲不豫」是也<small>見孟子公孫丑篇，充虞路問一章</small>。「莽」，大也<small>見小爾雅</small>。「眇」，小也。「鳥」即消搖游「化而爲鳥」之鳥，喻道也，老子言道曰「常無欲，可名於小，萬物歸焉而不知主，可名於大」，以其可大可小，故曰莽眇之鳥也。「壙埌」猶廣莫也。「寱」，寐語也，以「問爲天下」比之於寐語，猶之師金告顏淵「以孔子取先王已陳之芻狗，游居寢臥其下」比之於夢眯也<small>見天運篇</small>，意本至顯至順，自各本作「帠」，而解者紛紛，終莫能當，方以智謂古「爲」字作□，譌而成帠<small>以智，字密之，桐城人，明亡出家，號藥地大師，所解莊子曰藥地炮莊，說如此</small>，按音義即云「崔本作爲」，然兩爲字不應複也，孫詒讓又云「爲叚之誤」<small>見其所著札迻</small>，或逕讀叚爲暇，並無根據，而於文義亦未能順，故此斷從一本作「寱」<small>見釋文</small>，蓋帠即寱之殘缺而譌者，故字書皆不載此字也。「感予之心」，感有撼義，猶言動予之心，所謂「問之不豫」者此也。<br>
「游心於淡」，心之虛而無事也。「合氣於漠」，氣之靜而不擾也。必若是乃能應物，故先言之。「順物自然而無容私焉」，即爲「應」字詮解，「順物自然」者，順物之則，齊物論之所謂「因是」，「無容私」者，無意見夾雜其間，齊物論之所謂「以明」也，若「藏仁以要人」，則非順物自然也，「以己出經式義度」，則不能無容私也，故承上二節而言，此之所謂「私」，即上之所謂「己」，有私有己，則與至人之無己異矣，由是而不能無功，亦即不能無名，故託之於無名人，而聖人神人至人並在其中矣。曰「天下治矣」者，帝王之道不出於是也。</p>

<p class="zz">陽子居見老聃，曰「有人於此，嚮疾彊梁，物徹疏明，學道不倦。如是者，可比明王乎？」<br>
老聃曰「是於聖人也，胥易技係，勞形怵心者也。且也虎豹之文來田，猨狙之便執斄之狗來藉。如是者，可比明王乎？」<br>
陽子居蹵然曰「敢問明王之治。」<br>
老聃曰「明王之治：功蓋天下，而似不自己，化貸萬物，而民弗恃；有莫舉名，使物自喜；立乎不測，而游於無有者也。」</p>

<p class="zt">「陽子居」即楊朱，孟子所云「楊子取爲我」者也<small>見盡心篇上</small>，本書寓言篇末載陽子居南之沛，至梁而遇老子，列子黃帝篇作楊朱，又山木篇末載陽子之宋，列子亦作楊朱過宋，其文並同，故知陽居即楊朱，陽楊同音，居朱亦一音之轉也。「嚮」同響，「嚮疾」，如響之疾，言其敏也，「彊梁」，言其勇。「物徹疏明」，物情洞徹而疏通開明，言其智也。「學道不倦」，言其勤也。「比」，輔也<small>易比卦彖傳文</small>，「明王」，猶聖王。問如是可輔聖王爲治不也。<br>
其於「聖人」也，不曰聖王而曰聖人者，蓋王者一時之迹，聖人則不易之名也。「胥」如周官書「府史胥徒」之胥，「易」，更易，謂更番直事也。「技」即禮記王制篇所云「執技以事上者」，凡祝史、射御、醫卜及百工皆是，彼又云「凡執技以事上者，不貳事，不移官」，是終身限於一技而不得輒改，故曰「技係」也。「勞形怵心」，言其供人役使，形勞而心亦不得寧也。「文」，文皮。「來田」，田與畋通，謂招致畋獵也。「便」，巧捷。「斄」，李頤音狸<small>見釋文</small>，蓋假斄爲狸。「藉」，拘係也。復取虎豹猿狗以相喻者，言不獨「勞形怵心」，且將傷殘其生也，己身之能全，焉能爲天下，故曰「如是可比明王乎」。<br>
「功蓋天下，而似不自己」，任天下以爲功，故不見功自己出，是則與「以己出經式義度」者異矣。「化貸萬物，而民弗恃」，「貸」猶施也，民日遷善而不知，故似若無恃於上，是則與「藏仁以要人」者又異矣。「有莫舉名」，所謂蕩蕩乎民無能名焉<small>見論語巷伯篇孔子稱堯之言</small>。「使物自喜」，所謂百姓皆謂我自然也<small>語見老子</small>。「立乎不測」，所存者神也<small>語見孟子盡心篇</small>。「游於無有」，無爲而成也<small>語見中庸</small>。以是爲明王之治，則豈敏勇智勤、支支節節而爲之者所可冀乎？</p>

<p class="zz">鄭有神巫曰季咸，知人之死生存亡、禍褔壽夭，期以歲月旬日，若神。鄭人見之皆弃而走。列子見之而心醉，歸，以告壺子，曰「始吾以夫子之道爲至矣，則又有至焉者矣。」</p>

<p class="zt">「巫」，託於神以爲術者。尚書君奭之篇曰「在太戊時，巫咸乂王家」，是殷時有巫名咸，故此名季咸也。「期以歲月旬日，若神」者，或以歲爲期，或以月爲期，或以旬日爲期，無不中也，以所期如神，故號之曰「神巫」。「弃」，棄之古文。「見之皆弃而走」者，畏其術，不欲自聞其不祥也。「列子見之而心醉」者，惑於其術，耽之如中酒然也。「壺子」，壺丘子林也<small>見列子天瑞與黃帝篇</small>。「又有至焉者」，謂季咸之道其至又過於壺子也。</p>

<p class="zz">壺子曰「吾與女既其文，未既其實，而固得道與？衆雌而無雄，而又奚卵焉？而以道與世亢，必信，夫故使人得而相女。嘗試與來，以予示之。」</p>

<p class="zt">「既」，盡也，文者道之末，實者道之本，本則一而末萬殊，盡其文未盡其實，則不能會萬歸一，故以衆雌無雄況之。「又奚卵」者，雖有卵，卵而毈<small>說文，毈，卵不字也</small>，仍與無卵同也。「而固得道與」，「而以道與世亢」，兩「而」字並與「爾」同，「與」讀如歟，「以道與世亢」，即人間世所云「以陽爲充」者，陽亢也。「必信」，信讀若伸，言不能自韜晦也。「夫故」，猶是故也。「使人得而相女」，「相」讀去聲，察視也，荀子非相篇云「相人之形狀顏色，而知其吉凶妖祥」是也。「以予示之」，欲使季咸來相己也。</p>

<p class="zz">明日，列子與之見壺子。出而謂列子曰「嘻！子之先生死矣！弗活矣！不以旬數矣！吾見怪焉！見溼灰焉。」</p>

<p class="zt">「死矣弗活矣」，既曰「死」，又曰「弗活」者，自神其術，又欲以聳動人也。「不以旬數」者，「數」讀上聲，計也，言將不及一旬也。「怪」，異也，言其異於人。「溼灰」，灰而沾溼，甚於死灰，必無復燃之理，極言壺子之不復得活也。</p>

<p class="zz">列子入，泣涕沾襟，以告壺子。壺子曰「鄉吾示之以地文，萌乎不震不正。是殆見吾杜德機也。嘗又與來。」</p>

<p class="zt">「泣涕沾襟」者，信其言而爲師戚也。「鄉」同曏。「示之以地文」者，「地」，坤象，陰靜也，而兼言「文」，文者，姤之「天地相遇，品物咸章」也<small>見易姤卦彖辭傳</small>，蓋陰陽不孤立，陰根於陽，故老聃曰「至陰肅肅，肅肅出乎天」也<small>見田子方篇</small>。「不震」，不動也，不動者地，「萌乎不震」則地文也，「萌」者，生意也，下文所云「機」者是也，「不正」，正如孟子「必有事焉而不正心」之正，謂不加以造作也。「示之」者，應之也，應不得有心，故云「不正」也，一本作「不止」，淺矣。「杜德機」，「杜」閉藏也，「德」即「物得以生謂之德」之德，故德機猶生機也。</p>

<p class="zz">明日，又與之見壺子。出而謂列子曰「幸矣！子之先生遇我也！有瘳矣！全然有生矣！吾見其杜權矣！」</p>

<p class="zt">「幸矣！子之先生遇我」，欲攬之以爲己功，真術人之口也。「見其杜權」者，「權」，變動之物，於閉藏中而見其變動，故許之以瘳，以有生也。</p>

<p class="zz">列子入，以告壺子。壺子曰「鄉吾示之以天壤，名實不入，而機發於踵。是殆見吾善者機也。嘗又與來。」</p>

<p class="zt">「示之以天壤」，「天」，乾象，陽動也，而兼言「壤」，「壤」，地也，老子所謂「至陽赫赫，赫赫發乎地」，於易則復之「見天地之心」也<small>見易復卦彖辭傳</small>。「名實不入」，不入於心也。「機發於踵」，即大宗師篇所云「真人之息以踵」者，發者，動也，故「機發於踵」與「萌乎不震」文對，「名實不入」則與「不正」文對，所以表「應之」「示之」之意也。「善者機」，猶言善之機，善者易之元也<small>易乾文言云「元者善之長也」</small>，機發爲元，則知杜機之爲貞矣<small>元亨利貞，卦之四德，見易乾卦</small>。</p>

<p class="zz">明日，又與之見壺子。出而謂列子曰「子之先生不齊，吾無得而相焉。試齊，且復相之。」</p>

<p class="zt">「不齊」猶不定。</p>

<p class="zz">列子入，以告壺子。壺子曰「吾鄉示之以太沖莫勝，是殆見吾衡氣機也。鯢桓之審爲淵，止水之審爲淵，流水之審爲淵，淵有九名，此處三焉。嘗又與來。」</p>

<p class="zt">「示之以太沖莫勝」，太沖猶太和也，老子曰「萬物負陰而抱陽，沖氣以爲和」，沖氣者，中氣也，惟中則和，故太沖猶太和也，莫勝者，陰陽交融，莫適爲主，若地文，則陰爲主而藏於陽，天壤，則陽爲主而發於陰，陰爲主則陰勝，陽爲主則陽勝也。「衡氣機」者，衡之爲言平也，氣，陰陽之氣也，陰陽以交融而莫相勝，故曰衡也，是其於易則既濟之象，所謂「剛柔正而位當」者也<small>見易既濟卦彖辭傳</small>。「鯢桓之審爲淵，止水之審爲淵，流水之審爲淵」，取譬於淵者，老子曰「心善淵」，三者皆言心，故並託於淵以說之，「審」，審定而不移也，徐無鬼篇云「水之守土也審，影之守人也審，物之守物也審」是也。「鯢桓」以喻太沖莫勝，「止水」以喻地文，「流水」以喻天壤。知鯢桓之喻太沖莫勝者，鯢之爲言倪也，寓言篇曰「天均者，天倪也」，均衡一義，天倪爲天均，則鯢桓之爲衡氣機無疑，此其一；「桓」，盤桓也，屯之初九曰「盤桓」，屯，剛柔始交之卦也，故盤桓爲欲進不進之象，此與「巽」爲進退之義通<small>巽爲進退，見說卦</small>，屯之下卦震也，而通於巽，蓋兼地文天壤而一之，非所謂太沖莫勝者乎，此其二；「止水」「流水」文對，猶地文天壤之文對也，止所謂不震，流所謂機發也，止水流水喻地文天壤，莫可移易，則鯢桓非指太沖莫勝而何，此其三，且以文章次序言，三淵接於衡氣機下，首及太沖莫勝，曰鯢桓，而後上溯地文曰止水，天壤曰流水，於序亦順，吾故斷以鯢桓之爲太沖也，舊解多未合，幸讀者詳焉。至「淵有九名」，列子黃帝篇詳言之，然於文於義，皆爲支節，可以無論。</p>

<p class="zz">明日，又與之見壺子。立未定，自失而走。壺子曰「追之！」</p>

<p class="zt">「自失而走」者，其術已窮，不復可留也。</p>

<p class="zz">列子追之不及。反，以報壺子曰「已滅矣，已失矣，吾弗及已。」</p>

<p class="zt">「已滅矣，已失矣」，言滅又言失者，滅就季咸言，失就自己言，故繼之曰「吾弗及」也，疊三句以言之者，一以見季咸走之速，一以與上「死矣，弗活矣」等句相映成趣，文筆之妙也。</p>

<p class="zz">壼子曰「鄉吾示之以未始出吾宗。吾與之虛而委蛇，不知其誰何，因以爲弟靡，因以爲波隨，故逃也。」</p>

<p class="zt">「示之以未始出吾宗」，宗即大宗師之宗，而曰「吾宗」者，人與天合，則天即吾也，此於易惟太極可以當之，陰陽未兆，動靜未分，蓋一虛而已，故曰「吾與之虛而委蛇」，委蛇者，隨順也。「不知其誰何，因以爲弟靡，因以爲波隨」，此三句俱就季咸言，「弟靡」「波隨」，並變動不居之貌，季咸不知其爲何，但見其變動不居，莫得而相，故逃也。「弟」本或作弚，音頹，而宋類篇「弟」字下即收有徒回反一音，弟之轉爲頹，猶隋之轉爲隳也，然則原是「弟」字，不必缺筆作「弚」也。「波隨」，各本作「波流」，惟崔本作「隨」，茲從崔本，「蛇」古音讀它，「靡」古音讀摩，「隨」古音讀隳之平聲，故蛇、何、靡、隨相叶，又「委蛇」疊韻<small>委讀同倭</small>，「波隨」疊韻，而「弟」讀頹音，疑亦從靡而變，則「弟靡」亦可以疊韻讀之也。</p>

<p class="zz">然後列子自以爲未始學而歸，三年不出，爲其妻爨，食豕如食人，於事無與親。彫琢復朴，塊然獨以其形立。紛而封戎，一以是終。</p>

<p class="zt">「三年不出」，不復與世亢也。「爲其妻爨，食豕如食人」，食同飤，不知有人物也。「於事無與親」，不知有事也。「彫琢復朴」，還其真也。「塊然獨以其形立」，所謂「有人之形無人之情」也。「封戎」，各本作「紛哉」，茲改從崔本，列子亦作「封戎」，而張湛注引向秀曰「封戎，真不散也」，秀有莊子注，湛所引當即莊子注之文，則向本亦作「封戎」也，且封戎疊韻，戎哉形近，自是傳寫之譌，「紛而封戎」者，言在紛擾之中，而不失其常然也。「一以是終」，以是終其身也。</p>
<p class="zt">此節似與帝王無涉，而稱述之如此其詳者，蓋以發揮上文「立乎不測而游於無有」之弘旨也。申不害有言曰「上明見，人備之，其不明見，人惑之。其知見，人飾之，其不知見，人匿之。其無欲見，人伺之，其有欲見，人餌之」<small>見韓非子外儲說右上</small>。而韓非亦云「君無見其所欲，君見其所欲，臣將自雕琢，君無見其意，君見其意，臣將自表異」<small>見韓非子主道篇</small>。此雖法術之粗談，固亦參驗之至理，是故居南面之任者，可與天下以共見，而卻不可爲天下之所窺，與天下以共見者，公也，不爲天下之所窺者，密也，密以成其公，公以行其密，非聖人其孰能之。此所以外王必基於內聖，而內聖尤難於外王也。</p>

<h3>無爲名尸</h3>

<p class="zz">無爲名尸，無爲謀府，無爲事任，無爲知主。體盡無窮，而游無眹；盡其所受乎天，而無見得，亦虛而已。至人之用心若鏡，不將不迎，應而不藏，故能勝物而不傷。</p>

<p class="zt">此一篇之主旨，亦一書之主旨也。聖人無名，故「無爲名尸」，聖人不謀，故「無爲謀府」，聖人無爲，故「無爲事任」，聖人不知，故「無爲知主」。然無爲事任，非不任事也，以事任之天下，天下各盡其職，而王者要其成，所以無不爲也。無爲知主，非不用知也，以知止於不知，知效其用，而不知操其棅，所以爲大知也，故曰「體盡無窮，而游無眹」，體者本體，壺子所云「未既其實」，體即實也，盡無窮而游無眹，斯其爲知也，不亦大乎，斯其所爲也，不亦多乎，無窮者言其終，無眹者言其始，終始皆一天也，合終始而言之，則曰「盡其所受乎天」。「無見得」者，不自見其有得，秋水篇云「至德不得」是也，夫是之謂虛，故曰「亦虛而已」，虛者無己，無己者至人也，故曰「至人之用心若鏡，不將不迎，應而不藏」，「不將」則已去者不隨之去，「不迎」則未來者不逆其來，「不藏」則現在者亦不與之俱住，是則我與物兩無礙，應之而已，應者無迹，故以鏡之照物況之。「勝物而不傷」，勝讀平聲，勝者堪其事也，不傷者，不害其心也，知北游云「其用心不勞，其應物無方」，不勞所以不傷，無方所以能勝也。</p>

<p class="zz">南海之帝爲儵，北海之帝爲忽，中央之帝爲渾沌。儵與忽時相與遇於渾沌之地，渾沌待之甚善。儵與忽謀報渾沌之德，曰「人皆有七竅，以視聽食息，此獨無有，嘗試鑿之。」日鑿一竅，七日而渾沌死。</p>

<p class="zt">此承上「無爲知主」而言，並與篇首「不知」語意相應，欲人知而復於不知，老子所謂「歙歙爲天下渾其心」者，故設爲渾沌之鑿，以示其鑑戒焉。「儵」與「忽」，皆喻知，楚辭少司命云「儵而來者忽而逝」，儵言知之來，忽言知之逝，一來一逝，迅如飄風，故名之以儵忽也。來者其出也，象陽明，故曰「南海之帝」，逝者其入也，象陰晦，故曰「北海之帝」。「渾沌」，喻不知之體，居中以運其知者，故曰「中央之帝」，人之知，恃其所不知而後知<small>語見徐無鬼篇</small>，故曰「儵與忽時相與遇於渾沌之地，渾沌待之甚善」也。謀報渾沌之德，從而鑿之，而渾沌死矣。「鑿」者，穿鑿之，反乎自然者也，孟子曰「所惡於智者，爲其鑿也」<small>見離婁篇</small>，亦此意也，夫渾沌死，而知亦凌亂破碎，無復統紀，則賊渾沌者，亦即所以自賊其知，故外篇如駢拇馬蹄胠篋諸篇，欲絕聖棄知，使人含其聰明，以不淫其性，不遷其德，蓋皆由此出矣。「七竅」，耳目口鼻也，故曰「以視聽食息」。</p>
</body>
</html>
