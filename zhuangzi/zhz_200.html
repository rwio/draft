<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>外篇&emsp;莊子發微</title>
  <link type="text/css" href="zhzStyle.css" rel="stylesheet">
</head>

<body>

<h1>外篇</h1>

<p class="zt">外篇凡十五，曰駢拇，曰馬蹄，曰胠篋，曰在宥，曰天地，曰天道，曰天運，曰刻意，曰繕性，曰秋水，曰至樂，曰達生，曰山木，曰田子方，曰知北游。此郭象注本也，而司馬彪注則內篇七，外篇二十八，雜篇十四，以外篇言，多於郭本者十有三<small>見陸德明經典釋文序錄</small>，郭氏與司馬異同，今不可知，然有須辯者。世人以爲司馬彪所注即漢書藝文志五十二篇之舊，則未然也，據釋文所列，彪本合內外雜篇亦只四十有九，外解說三，與爲音三卷同，自是彪所自爲，安得以是三篇充五十二篇之數哉？蓋五十二篇者，其中實多巧雜竄入，即司馬氏亦有併合刪削者矣，今各本皆佚，惟郭本獨傳，則欲上窮莊叟之蘊固非郭本莫由，若其中義有未醇，辭或過當，大抵漆園門下之文，附之以傳者，以內七篇宗旨印之，何取何舍，必無差失。釋文序錄有云「內篇衆家並同，自餘或有外而無雜」，是則外雜之篇或有爭議，若內七篇則衆所同是，更無可疑，故讀三十三篇，以七篇爲本經，而以餘二十六篇爲羽翼，是乃不可易之準則。</p>

<p class="zt">明人烏程潘良耜<small>基慶</small>作南華會解，即以外篇之繕性至樂雜篇之外物讓王附之消搖游之後，以外篇秋水雜篇之寓言盜跖附之齊物論之後，以外篇之刻意達生附之養生主之後，以外篇之天地山木雜篇之庚桑楚漁父附之人間世之後，以外篇之田子方知北游雜篇之列御寇附之德充符之後，以外篇之駢拇雜篇之徐無鬼則陽附之大宗師之後，以外篇之馬蹄胠篋在宥天道天運及雜篇之說劍附之應帝王之後，而以天下一篇冠於冊首，作爲莊子之自序。雖其割裂安排不免牽強飣餖之失，而其意則固可取也，茲特標而出之，亦欲使學者知前人讀書，善觀其通，有如此者。</p>
</html>
