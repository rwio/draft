<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>養生主第三&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>

<h2>養生主第三</h2>

<p class="zt">「養生主」者，以養生爲主也。盜跖篇曰「堯、舜爲帝而雍，非仁天下也，不以美害生也；善卷、許由得帝而不受，非虛辭讓也，不以事害己」。「仁天下」與「辭天下」，皆由養生而出，故養生爲主也。<em>七篇蓋此爲綱領矣。</em><br>
「生」有二義：一，生死之生，如篇首第一句「吾生也有涯」是也；一，生命之生，達生篇曰「達生之情者，不務生之所無以爲。達命之情者，不務知之所無奈何」，此生不與死對，而與命對，言生猶言性也。如此曰「可以保身，可以全生」是也。「生」與「身」分言，則知「生」非生死之生矣。而庚桑楚篇有云「性者生之質也」，生之爲性，尤爲顯然，故莊子言「養生」，猶孟子言「養性」，非世俗之所謂養生也。世俗之所謂養生，養形而已矣。達生篇曰「養形必先之物。物有餘而形不養者有之矣。有生必先無離形。形不離而生亡者有之矣」。刻意篇曰「吹呴呼吸，吐故納新，熊經鳥申，爲壽而已矣，此道<small>同導</small>引之士，養形之人，彭祖壽考者之所好也」。夫壽至彭祖，終不免與殤子爲類。小年大年，一例俱遣，又何取乎養形爲哉？然則莊子之意，昭昭可知。而世之解此篇者，猶不免附會黃庭內外景之說，未敢苟同也。</p>

<h3>吾生也有涯，而知也無涯。以有涯隨無涯，殆已；已而爲知者，殆而已矣。爲善無近名，爲惡無近刑。緣督以爲經，可以保身，可以全生，可以養親，可以盡年。</h3>

<p class="zt"><em>此一篇大旨，亦一書大旨也。</em><br>
<q>「隨」</q>猶逐也。逐知即逐物也<small>天下篇云「逐萬物而不反」</small>。如是，則知不能止其所不知，故曰<q>「殆已」</q>。「殆」，危也。殆而知殆，則猶可以改也。而方自以爲知，則所謂「安危利菑，樂其所以亡」者<small>語本孟子</small>，故曰<q>「殆而已矣」</q>，言舍危殆之外無他途也。<br>
<q>「爲善」「爲惡」</q>，隨俗所名。實則齊物之後，是非兩忘，行其所不得不行，止其所不得不止，即安知其爲善與惡邪？若猶有善惡之見存，又何能善不近名、惡不近刑也？世儒或疑以爲言無近刑則可，言爲惡不亦過乎！則闔不觀夫庚桑楚篇之言，其言曰「爲不善乎顯明之中者，人得而誅之；爲不善乎幽閒之中者，鬼得而誅之。明乎鬼、明乎人者，然後能獨行」。夫獨行者，天行也。不獨曰人誅，且曰鬼責，其所以警戒夫爲不善者亦已至矣。至夫二者，一不得以加之，是猶得以爲惡目之哉？劉義慶世說新語載趙母嫁女，女臨去，敕之曰「慎勿爲好」，女曰「不爲好，可爲惡邪？」母曰「好尚不可爲，而況惡乎！」<small>呂氏春秋亦有類此之紀述</small>。此云「爲惡」，亦但「不爲好」之意耳，而尚何疑乎？<br>
<q>「督」</q>同裻，裻，衣背縫當中。故督有中義。然不曰中而曰督者，督又有宰率意，蓋兼承前篇真宰、真君、環中數義而名之。解者或遂以此爲指人身之督脈，而引黃庭「關元命門內運天經」以爲之說，謂是乃養生之密訣，不知若爲督脈，則與「爲善爲惡」何涉？又與「養親」何涉？其爲附會，不言可決也。<br>
<q>「緣」</q>者，因也。<q>「經」</q>者，常也。因中以爲常，猶是「得其環中，以應無窮」之旨。下文「依乎天理，因其固然」，皆正本乎此也。<br>
以<q>「不近刑」</q>，故<q>「可以保身」</q>；以<q>「不近名」</q>，故<q>「可以全生」</q>。「全生」者，全性也。保身全性，故<q>「可以養親」</q>，<q>「可以盡年」</q>也。「盡年」者，終其天年而不中道夭也。特及乎養親者，孟子曰「事孰爲大？事親爲大，守孰爲大？守身爲大。不失其身而能事其親者，有矣，未有失其身而能事其親者也」。莊子之意，蓋同乎此。故亦以保身養親並言。<em>此儒門滴乳，吾所以謂莊子之學淵源自孔氏也。</em></p>

<h3>庖丁爲文惠君解牛，手之所觸，肩之所倚，足之所履，膝之所<abbr title="音以">踦</abbr>，<abbr title="音花">砉</abbr>然嚮然，奏刀<abbr title="音或陰平">騞</abbr>然，莫不中音；合於桑林之舞，乃中經首之會。<br>
文惠君曰「譆，善哉！技蓋至此乎？」<br>
庖丁釋刀對曰「臣之所好者道也，進乎技矣。始臣之解牛之時，所見無非牛者。三年之後，未嘗見全牛也。方今之時，臣以神遇而不以目視，官知止而神欲行。依乎天理，批大郤、導大<abbr title="音款">窾</abbr>，因其固然。技經肯<abbr title="音慶">綮</abbr>之未嘗，而況大<abbr title="音孤">軱</abbr>乎？良庖歲更刀，割也；族庖月更刀，折也；今臣之刀十九年矣，所解數千牛矣，而刀刃若新發於硎。彼節者有閒，而刀刃者無厚；以無厚入有閒，恢恢乎其於游刃必有餘地矣。是以十九年而刀刃若新發於硎。雖然，每至於族，吾見其難爲，怵然爲戒，視爲止，行爲遲，動刀甚微，<abbr title="音或">謋</abbr>然已解，如土委地。提刀而立，爲之四顧，爲之躊躇。滿志，善刀而藏之」。<br>
文惠君曰「善哉！吾聞庖丁之言，得養生焉」。</h3>

<p class="zt"><q>「庖丁」</q>，庖人名丁也。<q>「爲」</q>讀去聲。<q>「文惠君」</q>，當如孟子費惠公之流，受封於大國者，故稱曰君<small>衛元君亦降稱</small>。崔譔、司馬彪以爲即梁惠王，殆不然也。竹書「惠王複謚惠成」，未聞有惠文之謚也。<br>
在宥篇曰「夫有土者有大物也。有大物者，不可以物。物而不物，故能物物。明乎物物者之非物也，豈獨治天下百姓而已哉」。此言<q>「解牛」</q>者，蓋以牛爲大物<small>許慎說文解字「物」下云「萬物也，牛爲大物，故從牛，勿聲」</small>，故以宰國寓之於宰牛，而卒歸之養生者，所謂養生爲主也。<br>
<q>「手之所觸，肩之所倚，足之所履，膝之所踦」</q>，「踦」猶<abbr title="音己">掎</abbr>也。言其手肩足膝無不用也。欲寫其閒，先寫其劇，文章法如是也。<br>
<q>「砉然」</q>、<q>「嚮然」</q>、<q>「騞然」</q>皆奏刀聲，觀「奏刀」字介于其間可知也。<q>「奏刀」</q>，進刀也。不曰進而曰奏，奏刀猶奏樂然，所以起下<q>「桑林」</q><q>「經首」</q>之文也。「嚮」同響。「砉」「響」聲微，「騞」則聲粗。由微以至粗，於字音求之可知，不煩釋也。聲有粗細，而參錯中節，故曰<q>「莫不中音」</q>。「中」讀去聲，下「乃中經首之會」同。<q>「合於桑林之舞」</q>，「桑林」，湯樂名。云「舞」者，承上觸、倚、履、踦言。<q>「乃中經首之會」</q>，「經首」，堯樂咸池樂章名。云「會」者，承上砉、嚮、騞然、中音言。「會」猶合也，謂合樂也。<br>
<q>「譆」</q>同嘻，驚歎聲。<q>「善哉，技蓋至此乎」</q>，贊其技也。<br>
<q>「對曰『臣之所好者道也，進乎技矣』」</q>，意謂道於是乎在，不得以技視之也。天地篇云「通於天地者，德也。行於萬物者，道也。上治人者，事也。能有所藝者，技也。技兼於事，事兼於義，義兼於德，德兼於道，道兼於天」，「兼」猶包也。自上言之則曰兼，自下言之則曰進。「進」猶過也。過乎技者，技通乎道，則非技之所得而限也。<br>
<q>「所見無非牛者」</q>，用心之一也。達生篇承蜩者之言曰「雖天地之大，萬物之多，吾不反不側，不以萬物易蜩之翼，何爲而不得」，彼云唯蜩翼之知，此云所見無非牛，正一意也。後世如張旭之善草書，見擔水者爭道、見公孫大娘舞劍器，而書皆大進，抑亦可謂所見無非書者矣。蓋誠用心於一藝，即凡天下之事，目所接觸，無不若爲吾藝設者。必如是能會萬物於一己，而後其藝乃能擅天下之奇，而莫之能及。技之所爲進乎道者，在此。其<q>「三年之後，未嘗見全牛」</q>者，由有此工夫致然。此一語，文中極大關鍵，讀者固往往輕易放過。解者如郭子玄輩且以「未能見其理閒」釋之，不獨失莊文之意，亦且負此老爲人苦心矣。<br>
<q>「未嘗見全牛」</q>者，分肌擘理，表裏洞然，如指諸掌，所謂「及其久也，相說以解」者<small>語見禮記學記</small>，故曰無全牛也。
<q>「以神遇而不以目視」</q>者，目之用局而遲，神之用周而速也。<q>「官知止而神欲行」</q>者，非止不能穩且準，非行不能敏且活也。<q>「依乎天理」</q>，所謂「照之於天」也。<q>「因其固然」</q>，所謂「順物自然」也<small>語見應帝王篇</small>。合之，則亦以明、因是二者而已矣。<br>
<q>「郤」</q>同隙，間也。<q>「窾」</q>，空也。隙則批之，窾則導之，相其勢而施其巧也。郤曰大郤，窾曰大窾，扼其大端，而小者不足言也。<q>「肯」</q>，肉之著于骨者。<q>「綮」</q>，筋肉糾結處也。<q>「技經肯綮之未嘗」</q>，猶言未嘗經肯綮，倒文也。<q>「軱」</q>，轂轤之合音，今江南猶有呼車轂爲轂轤者。骨與骨相鬭接處有似車軸之於轂然，故謂之軱也。肯綮有所不經，其不觸及於骨可知也，<q>「而況大軱乎」</q>，舉大以包小也。<br>
<q>「十九年」</q>，十年九年也。尚書無逸篇曰「或五六年，或四三年」，此云十九，猶彼言四三矣。<br>
「硎」，砥石也。<q>「刀刃若新發於硎」</q>，言刃不傷也。
<q>「割」</q>，損也。<q>「折」</q>，挫也。割折皆對刃之不傷言。言刃，非言用刀也。故司馬彪注「以刀割肉」及俞樾引左傳「無折骨」語，謂「折骨非刀折」，皆非也<small>俞氏之說尤不通，傳云「無絕筋，無折骨」，乃戰時禱詞，戰則有筋絕骨折之事，若夫解牛，何爲取其骨而折之，且牛之骨又豈刀所可折者乎</small>。<q>「族」</q>，衆也，衆庖，猶常庖也。<br>
<q>「彼節者有閒，而刀刃者無厚；以無厚入有閒，恢恢乎其於游刃必有餘地矣」</q>，即老子云「無有入於無閒」之義，變其文而用之，所以見無爲之有益也。「恢恢乎」者，言其寬裕，故曰「游刃」，又曰「有餘地」也。<br>
<q>「每至於族」</q>，此「族」字同簇，紛錯交會，故曰「見其難爲」也。<q>「怵然」</q>，猶惕然。<q>「怵然爲戒，視爲止，行爲遲」</q>，言謹益加謹，審而出之，不敢有絲毫之輕率也。<q>「動刀甚微」</q>，得其理閒，故不煩也。<q>「謋」</q>，同<abbr title="音哲">磔</abbr>，張也，開也。<q>「謋然以解，如土委地」</q>，牛解而事畢也。<br>
<q>「提刀而立，爲之四顧，爲之躊躇」</q>，猶虞其功有未至也。四顧躊躇者，審視而徘徊也。外篇田子方亦有「方將躊躇，方將四顧」之語，以是可知當於「躊躇」句絕。舊以「躊躇」連下「滿志」爲句，實誤也。<br>
<q>「滿志」</q>兩字句。及其滿志，然後<q>「善刀而藏之」</q>，用復於無用，不敢有所恃而妄發也。<br>
<em>自「每至於族」以下，皆寫工夫入細處。與上「所見無非牛」、「未嘗見全牛」，同一喫緊爲人語，未可草草讀過也。</em><br>
<q>「善哉」</q>，贊其言也。於此言而得<q>「養生」</q>，則養生之非養形，亦非捐棄倫物而專從事於通督脈運天經之術，亦可以決矣。</p>

<h3>公文軒見右師而驚，曰「是何人也？惡乎介也？天與，其人與？」<br>
曰「天也，非人也。天之生是使獨也；人之貌，有與也。以是知其天也，非人也。澤雉十步一啄，百步一飲，不蘄畜乎樊中。神雖王，不善也」。</h3>

<p class="zt">此承上天理言，表性之出於天，而非人之情識知見所可得而擬似也。<br>
<q>「公文軒」</q>，人名。<q>「右師」</q>書官，殆佚其名矣。公文見右師而驚，驚其氣象之殊常也。<br>
「介」，特也<small>見揚雄方言</small>。<q>「惡乎介」</q>者，言何以特立而超於物外如是也。<q>「天與，其人與」</q>，詰其天爲之乎，抑人爲之也。<br>
<q>「曰，天也，非人也」</q>，答其是天而非人也。何以辨之？則以天者無耦，無耦故介，故曰<q>「天之生是使獨也」</q>，「是」即指養生之「生」言，亦即指「性」言。<q>「人之貌有與」</q>者，言若出於人，則有與而非獨也。「有與」即有對，有對則有待，有待則惡能介也。於此提出「貌」字，知公文所驚者「貌」而非驚其「偏刖」也明矣。曰獨，曰有與，義並承齊物論來。七篇之次第固斬然不紊也。<q>「以是知其天也，非人也」</q>，此「是」指獨言。然則天人之別，一言而決矣。明此，則知嚮之「喜怒哀樂慮嘆變慹」，紛然雜起者，其無關於性分，而直爲吾心之累耳。所以「聖人不由而照之於天」也。<br>
<q>「澤雉十步一啄，百步一飲」</q>，取譬於雉者，雉之性介，因藉以表也。<q>「不蘄畜乎樊中」</q>，「不蘄」，不期也。「樊」者，籠也。以譬人爲情識知見所囿，無異於雉之處樊，故曰<q>「神雖王，不善也」</q>。「不善」者，不能養也。善與養一義。故大宗師篇云「善吾生者，乃所以善吾死也」，此文下接以老聃之死，意亦可見。田子方篇載「孔子見老聃，老聃新沐，方將被髮而乾，慹然似非人。孔子便而待之，少焉見。曰『丘也眩與？其信然與？向者先生形體掘若槁木，似遺物離人而立於獨也』。」彼云「慹然似非人」，又云「離人而立於獨」，正與此云「是何人也，惡乎介也」同一情景。「丘也眩與？其信然與？」亦驚訝之辭也。蓋此皆甚深理境，一書要旨所在。<br>
自郭象誤以「介」與德充符篇之「兀」同視，而釋「介」爲偏刖<small>司馬彪注亦誤，崔本作「兀」尤誤</small>，於是「獨」字、「有與」字，皆離其本義，不知云何。後世唯呂惠卿莊子義言「右師蓋人貌而天者」，能得其解。而其書罕見，注家因薄呂之爲人，又不欲讀其書。焦弱侯<small>竑</small>筆乘，所說略與呂同，然不如呂之顯豁。茲因呂義，更逐句釋之。不獨見右師造道之深，即公文能見之而驚，而以天人發問，亦自眼力心孔，爲非淺學者所易幾及也。</p>

<h3>老聃死，秦失弔之，三號而出。<br>
弟子曰「非夫子之友邪？」<br>
曰「然」。<br>
「然則弔焉若此，可乎？」<br>
曰「然。始也吾以爲其人也，而今非也。向吾入而弔焉，有老者哭之如哭其子，少者哭之如哭其母。彼其所以會之，必有不蘄言而言、不蘄哭而哭者，是遯天倍情，忘其所受，古者謂之遯天之刑。適來，夫子時也；適去，夫子順也。安時而處順，哀樂不能入也，古者謂是帝之縣解。指窮於爲薪，火傳也，不知其盡也」。</h3>

<p class="zt">此言性不以生死而存亡也，承前篇齊生死來。<br>
<q>「老聃」</q>，老子，莊書於老子多稱老聃，而於仲尼則必曰孔子或曰夫子，於此亦可知周之所師在孔子而非老氏之徒矣。<br>
<q>「失」</q>，一作佚，字同。<q>「號」</q>，哭而不哀也。<br>
<q>「弟子」</q>，聃弟子也。<q>「夫子」</q>，稱聃也。<br>
<q>「弔焉若此，可乎」</q>，失既聃友，弔當盡哀，故責而問之。<br>
<q>「始也吾以爲其人也，而今非也」</q>，「非」即非人，則入于天矣<small>詳應帝王篇首節</small>，入于天，則何可哀之有？<q>「老者哭之如哭其子；少者哭之如哭其母」</q>，哀之甚也。<q>「彼其所以會之」</q>，「彼」即指哭者。「會」謂感會也。「蘄」，期也。<q>「不蘄言而言，不蘄哭而哭」</q>，言發不由衷，因以過節也。<br>
<q>「遯」</q>同遁，死爲反真<small>反真語見大宗師篇</small>，而惡死，是遁天也。<q>「倍」</q>同背，情有其節，而過哀，是背情也。性者受之於天，不以生存，不以死亡。今歧視生死，是<q>「忘其所受」</q>也。於是天德日遠，人偽日深。是自爲之桎梏，而自係以徽纆也。故曰<q>「古者謂之遯天之刑」</q>。<br>
<q>「適來，夫子時也；適去，夫子順也」</q>，來去喻生死。「適」之爲言暫也。生爲暫來，死爲暫去，故曰「時」曰「順」，時者值其時，順者順其常也。 安時處順，大宗師篇所云「古之真人，不知說生，不知惡死，其出不訢，其入不距，翛然而往，翛然而來」者。己無說惡，人又惡從以哀樂感之，故曰<q>「哀樂不能入也」</q>。<br>
「縣」，如倒縣之縣，係也。「縣解」，則人而天矣，故曰<q>「帝之縣解」</q>，「帝」即天也。<br>
<q>「指」</q>者，「物莫非指」之指，名家之恆言也。<q>「窮於爲薪，火傳也」</q>者，謂指在薪則窮，在火則移，可傳於無盡也。<br>
始云「可以盡年」，此云「不知其盡」，是盡者年而不盡者性。有涯之生，別有無涯者在也。易繫辭傳云「原始反終，故知死生之說」，此其近之矣。</p>

</body>
</html>
