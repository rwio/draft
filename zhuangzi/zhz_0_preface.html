<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>引並序&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>
<h1>莊子發微引</h1>
<p>先師<abbr title="鍾泰，字齋，號鍾山，別號待庵。1888-1979。江蘇江寧人。">鍾鍾山先生</abbr>以邃於老莊聞，其於莊子之書沉潛蓋數十年，以爲莊子之書一溷於道家，再溷於神仙家，而其旨晦。其溷於神仙家，學者能辨之；其溷於道家，鮮有能辨者。韓退之、蘇子瞻，或以爲周之學出於子夏，或以爲周之於孔子陽擠而陰助，乃與世之論莊周者異。然亦但求之於文，未能會通莊書之蘊與其宗本，未知周之內聖外王之學乃宗於孔氏而爲顏淵之傳也。即師之所見，亦嘗以爲周之學蓋兼綜儒老，晚乃知其不然，斯可謂學與年進，探本握樞者矣。既病解莊者之多失，乃比類六經之旨，較以<abbr title="老子，楚苦縣人，故以名道德二篇。">苦縣之書</abbr>，以爲莊子發微一書，沈吟篇章，反覆義旨，博考而詳說之，其於闡發莊旨，粹然成一家之言，尚論者必不得而遺也。予小子，於莊書之閎深而肆、師說之縝密以粟初無會解，既以其書介上海古籍出版社刊行，姑綴數言以爲引云。</p>
<p class="right">一九八二年八月二十二日，弟子<abbr title="蔣禮鴻，字雲從。1916-1995。浙江嘉興人。">蔣禮鴻</abbr>誌</p>
<h1>莊子發微序</h1>
<p>自司馬遷作史記以莊子附老子傳中，班固漢書藝文志用劉歆七略入莊子於道家，逡世遂以老莊並稱，而莊子之學半晦；自方技之神仙家與諸子之道家混，隋唐之際被莊子以南華真經之名，其後疏注莊子者如成玄英、褚伯秀之倫，多爲黃冠羽士，視莊子爲修真煉氣之書，而莊子之學全晦。莊子之非神仙家，今之學者或能辨之；若其非道家而不同於老子，則能辨之者鮮矣。予之始讀莊子也，於天下篇莊子自述其學特與老子異，已竊疑之。及觀說劍篇中乃有「夫子必儒服」之語，以爲如史記列傳所言莊子方剽剝儒墨，以詆訾孔子爲事，何其門下爲文反稱其儒服，使非其實，門人又何爲而誣之，疑之益深。其後讀韓愈、蘇軾之文。愈謂孔子之道源遠而末益分，子夏之徒有田子方，「子方之後流而爲莊周」；<small>見昌黎集送王塤秀才序&emsp;</small>軾則云「莊子蓋助孔子者」，又云莊子於孔子，蓋「實予而文不予，陽擠而陰助之」，「其論天下道術，自墨翟、禽滑釐、彭蒙、慎到、田駢、關尹、老聃以至於其身，皆以爲一家，而孔子不予，其尊之也至矣」。<small>見東坡集莊子祠堂記&emsp;</small>於是而知古之人固已有先我而疑史記漢書爲不足信而不欲從之者，則予之疑爲非妄發，因復盡檢莊子三十三篇之書而研覈之。其稱孔子，或曰孔子，或曰夫子，而於老子則每曰老聃，輕重之間固已甚有別矣。其引述孔子之言，除盜跖漁父之篇出於其末流假託者外，多至二十有八，若老子之言纔十有四，又什九皆與孔子相問對。夫孔子嘗問學於老子，老子於孔子不時有箴砭之辭，此皆無足深諱。寓言篇「莊子謂惠子曰『孔子行年六十而六十化，始時所是，卒而非之，未知今之所謂是之非五十九非也』」。以是意推之，則其引老子之所以箴砭孔子者，正以見孔子之學之化而日進，是固孔子之大，而非必老子之道果勝於孔子也。以莊子表章之意而目之爲詆訾，不亦謬乎。抑田子方篇有云，莊子見魯哀公，曰「魯少儒」，哀公曰「舉魯國而儒服，何謂少乎」。莊子曰「公固以爲不然。何不號於國中曰『無此道而爲此服者，其罪死』」。於是哀公號之，五日，而魯國無敢儒服者。獨有一丈夫儒服而立乎公門，公即召而問以國事，千轉萬變而不窮。莊子曰「以魯國而儒者一人耳，可謂多乎」。注家於此皆言此一丈夫意指孔子，夫曰丈夫指孔子是已。然莊子何以推尊孔子如是其極，豈非以其所願學者孔子，故託爲此文以自見其意歟，是觀於天下篇致嘅於內聖外王之道闇而不明鬱而不發，而特敘六經於百家之上，嚮往於鄒魯之士搢紳先生猶能明之，不難比類而得。然則莊子之爲儒而非道，斷斷然矣。若其言論時出入於老氏，則小大精粗道術本自有其相通之處。予嚮亦嘗以爲莊子殆兼孔老兩家之傳，及今思之，是猶不免影響之見。莊子之書，蓋實淵源自孔子，而尤於孔子之門顏子之學爲獨契，故其書中顏子之言既屢見不一，而若「心齋」若「坐忘」若「亦步亦趨」「奔軼絕塵，瞠乎其後」云云，皆深微精粹不見於他書。非莊子嘗有所聞，即何從而識之，更何得言之親切如此。故竊謂莊子爲孔門顏子一派之傳，與孟子之傳自曾子一派者，雖同時不相聞，而學則足以並峙。由是以觀韓蘇之言，雖亦微有闚見。韓言出於子夏之徒田子方，既無有佐證，不足據。若蘇云陽擠孔子而陰助之，實予而文不予。遍繙內外諸篇，即未見有擠孔子而不予之文，若其有之，則亦唯有子瞻所不取之盜跖、漁父等篇而已。是不得不深惜夫二子之僅通乎莊子之文，而猶未能窮莊子之學之真際也。或曰「莊子信爲儒而非道矣，則其數譏儒墨之是非，且有儒以詩禮發冢之論，抑又何歟」。曰「子不讀荀子之言乎，荀子儒效篇，差儒之等爲三，曰俗儒，曰雅儒，曰大儒；而非十二子篇則曰子張氏之賤儒，子游氏之賤儒，子夏氏之賤儒，頗肆其醜詆。夫荀子豈非儒哉，蓋欲存儒之真者，必絀儒之僞，孔子之所以惡似而非者也。莊子之意詎異於是」。且讀一書，必觀其全，探其本，而後始能得其宗趣之所在。莊子之文，已固參差而難齊，深閎而難竟，而況注家又繳繞之以玄言，錯亂之以訓詁，則宜乎究其趣旨者之不易得也。予無似，其沈潛於是書者固有年矣。病夫舊注之多失也，因比附六經之義，亦兼采老子之說，爲之疏通而詮釋之，名之曰莊子發微。其有由是而上窮莊子之蘊以補予之不逮，使內聖外王之道不終湮沒於世，此則區區之深望也夫。</p>
<p class="right"><abbr title="以先生之生卒年考之，當 1960 年。">庚子年</abbr>秋九月鍾泰序於海上之寓廬</p>
<h1>經典釋文序錄</h1>
<p>莊子者，姓莊名周<small>太史公云字子休</small>，梁國蒙縣人也。六國時爲梁漆園吏，與魏惠王齊宣王楚威王同時<small>李頤云與齊愍王同時</small>，齊楚嘗聘以爲相，不應。時人皆尚遊說，莊生獨高尚其事，優遊自得，依老氏之旨，著書十餘万言，以逍遙自然無爲齊物而已，大抵皆寓言，歸之於理，不可案文責也。然莊生宏才命世，辭趣華深，正言若反，故莫能暢其弘致，後人增足，漸失其真。故郭子玄云一曲之才妄竄奇說，若閼弈意脩之首，危言游鳧子胥之篇，凡諸巧雜，十分有三。漢書藝文志，莊子五十二篇，即司馬彪孟氏所注是也，言多詭誕，或似山海經，或類占夢書，故注者以意去取，其內篇衆家竝同，自餘或有外而無雜。唯子玄所注特會莊生之旨，故爲世所貴。徐仙民李弘範作音，皆依郭本，以郭爲主。</p>
<p>崔譔注十卷二十七篇<small>&emsp;清河人，晉議郎。內篇七、外篇二十</small><br>
向秀注二十卷二十六篇<small>&emsp;一作二十七篇，一作二十八篇，亦無雜篇，爲音三卷</small><br>
司馬彪注二十一卷五十二篇<small>&emsp;字紹統，河內人，晉祕書監。內篇七，外篇二十八，雜篇十四，解說三，爲音三卷</small><br>
郭象注三十三卷三十三篇<small>&emsp;字子玄，河內人，晉太傅主簿。內篇七，外篇十五，雜篇十一，爲音三卷</small><br>
李頤集解三十卷三十篇<small>&emsp;字景真，潁川襄城人，晉丞相參軍，自號玄道子。一作三十五篇，爲音一卷</small><br>
孟氏注十八卷五十二篇<small>&emsp;不詳何人</small><br>
王叔之義疏三卷<small>&emsp;字穆□，琅琊人，宋處士，亦作注</small><br>
李軌音一卷<br>
徐邈音三卷</p>
<p>右莊子</p>
</body>
</html>
