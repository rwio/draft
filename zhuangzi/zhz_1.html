<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>內篇&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>
<h1>內篇</h1>
<p class="zt">漢書藝文志，莊子五十二篇，無內篇外篇之名。至唐陸德明作經典釋文，所收崔譔注二十七篇，云「內篇七、外篇二十」；向秀注二十六篇，云「一作二十七篇，一作二十八篇，亦無雜篇」，其云「無雜篇」者，謂分內外篇與崔本同也；司馬彪注五十二篇，云「內篇七，外篇二十八，雜篇十四，解說三」；郭象注三十三篇，云「內篇七，外篇十五，雜篇十一」；又李頤集解三十篇，云「一作三十五篇」。孟氏注五十二篇，並未及內外篇之别。自陸氏作音義以郭為主，兹後崔譔各本並絕，所行惟有郭注。說者每疑莊子內外篇之目率由注家意為更訂，非莊學之徒相傳之舊。顧細考之，外篇雜篇崔本以下雖各不同，若夫內篇，則各家皆七，無有違異，此自有所依據，當莊書原本如是，不然安得各家皆巧合也。藝文志不言內外者，蓋本七略舊例。如儒家孟子十一篇，實內篇七、外篇四，趙岐孟子題辭言之甚詳，而志則不分。今據漢志，遂謂莊子本無內外篇，殆非其實矣。陸氏莊子釋文齊物論篇「夫道未始有封」條引崔云「齊物七章，此連上章，而班固說在外篇」，據此則藝文志五十二篇即已有內篇外篇之分矣。<br>
七篇篇名各有其義，與外雜篇取篇首二三字為名者迥殊，是豈郭子玄輩所能臆造，即此一端，七篇之別於外雜篇而自為一類，彰彰顯甚。故竊以為外雜篇有可疑，而內七篇則無可疑；外雜篇有非莊子自作，而內七篇則非莊子莫能為。天下篇深致嘅於內聖外王之道闇而不明鬱而不發，而此內七篇則所以反覆發明內聖外王之學者也。是故消搖游之辨小大，為內聖外王之學標其趣也。齊物論之泯是非，為內聖外王之學會其通也。養生主，內聖外王之學之基也。人間世，內聖外王之學之驗也。德充符，則其學之成，充實而形著於外也。若是，斯內可以聖而外可以王矣。故以大宗師、應帝王二篇終之。宗師者，聖之異名；帝者，王之極致也。是故內七篇分之則七，合之則只是一篇。觀消搖游以南冥北冥起，而應帝王以南海之帝北海之帝收，首尾照應，亦可見也。是故欲通莊子，當以內七篇為本經，而以外篇雜篇為佐訓。外篇十五，雜篇十一，縱說橫說，莫有能出七篇外者。而其瑕瑜純駁，以七篇印之，則如判黑白，無所隱遁。校勘之家未能觀於莊子大旨，因後世諸書所引莊子內外篇文與今本間有出入，乃進而疑及內篇亦多僞託，是則區區所未敢苟同者也。</p>
</html>
