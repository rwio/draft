<!DOCTYPE HTML>
<html>
<head>
  <meta charset="utf8">
  <meta name="author" content="莊子,鍾泰">
  <meta name="keywords" content="莊子發微">
  <title>齊物論第二&emsp;莊子發微</title>
  <link type="text/css" href="zhzStyle.css" rel="stylesheet">
</head>
<body>

<h2>齊物論第二</h2>

<p class="zt">「齊物論」者，齊物之不齊、齊論之不齊也。言論先及物者，論之有是非然否，生於物之有美惡貴賤也。劉勰文心雕龍論說篇云「莊周齊物，以論爲名」，後人因之，遂謂莊子有齊物之論，此大謬也。若曰論，則消搖游以次七篇皆論也，安得此獨以論名哉！齊之爲言，非如孟子「比而同之」之云也<small>「子比而同之，是亂天下也」，見滕文公篇</small>。美者還其爲美，惡者還其爲惡；不以惡而掩美，亦不以美而諱惡，則美惡齊矣。是者還其爲是，非者還其爲非；不以非而絀是，亦不以是而沒非，則是非齊矣。至樂篇曰「名止於實，義設於適」，止者不過其當；適者不違其則，不過當、不違則，此齊物、齊論之要旨也，故篇中特舉春秋以爲說，曰<em>「春秋經世，先王之志，聖人議而不辯」</em>。夫春秋者，正名之書也。子曰「名不正則言不順，言不順則事不成」<small>見論語子路篇</small>。言之不順，過其當也；事之不成，違其則也。過當在不能明，違則在不知因，故篇中特標<em>「以明」「因是」</em>兩端，反覆言之。文雖極其變，義則極其平，要之曰「正名而已矣」。人於正名則安之，於齊物論則駭之，無他，習與不習之故也。雖然，欲能明，必先去其固必之執<small>語本論語，曰「毋意、毋必、毋固、毋我」，見子罕篇</small>，而去執莫如<em>「無己」</em>，故篇以<em>「喪我」</em>發端。欲知因，必先洞夫萬物之情，而洞物莫如順化，故乃以<em>「物化」</em>作結也。</p>

<h3>南郭子綦隱几而坐，仰天而噓，嗒焉似喪其耦。<br>
顏成子游立侍乎前，曰「何居乎？形固可使如槁木，而心固可使如死灰乎？今之隱几者，非昔之隱几者也。」<br>
子綦曰「<abbr title="本無「偃」字，據通行本增。">偃</abbr>，不亦善乎，而問之也。今者吾喪我，女知之乎？女聞人籟而未聞地籟，女聞地籟而未聞天籟夫。」<br>
子游曰「敢問其方。」<br>
子綦曰「夫大塊噫氣，其名爲風。是唯無作，作則萬竅怒呺，而獨不聞之翏翏乎。山林之畏佳，大木百圍之竅穴，似鼻、似口、似耳；似枅、似圈、似臼；似洼者，似污者；激者、謞者、叱者、吸者、叫者、譹者、宎者、咬者、前者唱于而隨者唱喁。泠風則小和，飄風則大和，厲風濟則眾竅爲虛。而獨不見之調調、之刀刀乎？」<br>
子游曰「地籟則眾竅是已。人籟則比竹是已。敢問天籟。」<br>
子綦曰「夫吹萬不同，而使其自已也，咸其自取，怒者其誰邪。」</h3>

<p class="zt"><q>「南郭子綦」</q>，以居南郭，遂以南郭爲號；「綦」，其字也；徐無鬼篇作「南伯子綦」<small>人間世篇亦云「南伯子綦游乎商之丘」</small>，「伯」者，長稱。南郭或單稱南，猶南宮容亦稱南容也。<br>
<q>「隱几而坐」</q>，言其靜也。<q>「仰天而噓」</q>，言其動也。靜中有動，即在宥篇所云「尸居而龍見，淵默而雷聲，神動而天隨」之象也，下文「天籟」之義，蓋已盡露於此矣。<br>
<q>「嗒焉似喪其耦」</q>，即田子方篇所云「遺物離人而立於獨」也。獨則無耦，故曰<q>「似喪其耦」</q>。<q>「嗒」</q>，一作荅，<q>「嗒焉」</q>猶塊然，故子游有形如槁木心如死灰之問也。<br>
<q>「<abbr title="釋文：顏成子游「李云『子綦弟子也，姓顏名偃，諡成，字子游』」。">顏成</abbr>」</q>，如廣成子、伯成子高之類，當是複姓也。<abbr title="此句本在「颜成」句上。">子游，南伯弟子。</abbr><br>
<abbr title="此句本在「颜成」、「子游」句上。"><q>「何居」</q>猶何爲也。</abbr>
達生篇言痀僂者之承蜩也，曰「吾處身也若厥株拘，吾執臂也若槁木之枝」，此<q>「形如槁木」</q>之解也。應帝王篇言神巫季咸之相壺子也，壺子示之以地文，出而謂列子曰「子之先生死矣，吾見怪焉，見溼灰焉」，此<q>「心如死灰」</q>之解也。<q>「如」</q>之云者，譬況之辭，非真成槁木死灰也。<br>
<q>「不亦善乎而問之也」</q>八字句。<q>「而」</q>猶爾也。稱其問之善，所以發其悟也。<br>
<q>「喪我」</q>，承上篇「無己」來。惟喪我而後能盡執，惟盡執而後能超然於物論之外，而物論始可得而齊矣。我者人也，喪我者天也，惟人而能天，可以齊物論之不齊，故後文曰「聖人不由而照之于天」，又曰「聖人和之以是非，而休乎天均」，又曰「孰知不言之辯，不道之道，此之謂天府」也。<br>
<q>「人籟」</q><q>「地籟」</q><q>「天籟」</q>，雖分三名，而所欲發明者，亦惟天籟而已。顧天籟非言語文字所可摸擬狀繪，不得已因託於地籟以言之，是以子游<q>「敢問其方」</q>，而子綦獨稱地籟也。<q>「方」</q>，猶類也。<br>
<q>「籟」</q>，簫也，即所謂比竹。是故籟本人籟之名，地籟天籟，皆從人籟而推說之。此莊子之巧於爲文也。老子曰「有無相生，難易相成，長短相形，高下相傾，聲音相和，前後相隨」，夫有無、難易、長短、高下，所謂物論之不齊也。而「聲音相和，前後相隨」，有似於此，故盡聲音之道，可以通於物論。莊子地籟之說，其亦本於此乎？<br>
<q>「大塊」</q>者，地也。<q>「噫」</q>，讀去聲，猶噓也。<q>「是唯無作」</q>，言不作則已也。<q>「呺」</q>通号，亦即號也，讀平聲。<br>
<q>「翏翏」</q>，長風聲，今作飂。<q>「畏佳」</q>，同㟪崔，狀山林之高大而參差也。<q>「百圍」</q>，見下人間世篇。<q>「竅」</q><q>「穴」</q>，皆孔也，細曰竅，大曰穴。<br>
<q>「似鼻」</q>以下舉竅穴之形。鼻口耳，取之人身；枅圈臼，取之器物。<br>
<q>「枅」</q>即徐無鬼篇「鈃鍾」之鈃，酒器也，似鍾而長頸，或從金、或從木者，木製則從木、金製則從金，猶盤作槃亦作鎜也，讀如刑，與訓欂櫨音雞者非一字也。<q>「圈」</q>，杯圈也。<br>
<q>「洼者」</q><q>「污者」</q>，取之地勢，洼大而深，污小而淺也。<br>
<q>「激者」</q>以下，寫眾竅之聲。<br>
<q>「激者」</q><q>「謞者」</q>，取之水火。<q>「激」</q>，水之擊也；<q>「謞」</q>同熇<small>見爾雅疏</small>，火之發也。<br>
<q>「叱者」</q><q>「吸者」</q><q>「叫者」</q><q>「譹者」</q>，取之人畜。<br>
<q>「宎者」</q><q>「咬者」</q>，取之雜聲。宎之爲言夭也，咬之爲言交也。宎者聲轉折，咬者聲交雜也。<br>
<q>「前者唱于而隨者唱喁」</q>，<q>「于」</q><q>「喁」</q>猶輿<abbr title="音於">謣</abbr>也。呂氏春秋淫辭篇曰「今舉大木，前呼輿謣，後亦如之」；淮南子道應訓作「邪許」，于喁、輿謣、邪許，並一聲之轉。此蓋引舉重之聲以相況，故繼之云「泠風則小和，飄風則大和」也。<br>
<q>「泠風」</q>，風之微者；<q>「飄風」</q>，風之疾也。<q>「厲風」</q>，烈風也。古厲山氏亦作烈山氏，厲烈聲通也。<q>「濟」</q>，風過也。風過則眾竅爲虛，與無作之前無異矣。<br>
<q>「調調」</q><q>「刀刀」</q>，林木枝葉之搖曳也。「刀刀」如字，今俗猶有此語。各本作「刁」，不知者所改也。風濟聲息，故不曰「聞」而曰「見」。曰<q>「獨不聞」</q>，曰<q>「獨不見」</q>，皆親切指點處，不僅文字之妙能繪聲繪影也。<br>
<q>「吹」</q>，承「噫氣」言，易噫而言吹者，就萬竅而說之，亦切籟而名之也。<br>
<q>「自已」</q>之「已」，讀如已止之已。<q>「使其自已」</q>，承「厲風濟而眾竅爲虛」言。此從已者自已，以見呺者自呺，故繼曰<q>「咸其自取」</q>，言皆出於自爾，非有所主張造作於其間也。天運篇曰「風起北方，一西一東，有上彷徨，孰噓吸是？孰居無事而披拂是」，彼但有問而無答，亦此義也。<br>
<q>「怒者其誰邪」</q>，反詰子游，欲其自領會天籟之旨也。消搖游云「怒而飛」，外物篇云「春雨日時，草木怒生」，凡怒皆天機之動也。<q>「誰」</q>雖疑辭，然老子言道曰「吾不知誰之子，象帝之先」，彼以誰表道，此以誰表天，亦在讀者善會耳。<br>
<em>此段文字，首云<q>「是唯無作」</q>，終云<q>「眾竅爲虛」</q>，皆極有關繫所在。而讀者往往忽之，所以疑子綦始終未談及天籟也，不知地籟有作止，而天籟無作止，能於無作無止處著眼，天籟固不在地籟外，亦且不在人籟外也。</em></p>

<h3>大知閑閑，小知閒閒；大言炎炎，小言詹詹。<br>
其寐也魂交，其覺也形開，與接爲構，日以心鬬。縵者、窖者、密者。小恐惴惴，大恐縵縵。其發若機栝，其司是非之謂也；其留如詛盟，其守勝之謂也；其殺如秋冬，以言其日消也。其溺之所爲之，不可使復之也；其厭也如緘，以言其老洫也；近死之心，莫使復陽也。喜怒哀樂，慮嘆變慹，姚佚啟態；樂出虛，蒸成菌。日夜相代乎前，而莫知其所萌。已乎，已乎，旦莫得此，其所由以生乎。非彼無我，非我無所取。是亦近矣，而不知其所爲使。若有真宰，而特不得其眹。可行己信，而不見其形；有情而無形。百骸、九竅、六藏，賅而存焉，吾誰與爲親？女皆說之乎？其有私焉？如是，皆有爲臣妾乎？其臣妾不足以相治乎？其遞相爲君臣乎？其有真君存焉？如求得其情與不得，無益損乎其真。一受其成形，不亡以待盡。與物相刃相靡，其行盡如馳，而莫之能止，不亦悲乎。終身役役而不見其成功，苶然疲役而不知其所歸，可不哀邪，人謂之不死，奚益。其形化，其心與之然，可不謂大哀乎？人之生也，固若是芒乎？其我獨芒，而人亦有不芒者乎？夫隨其成心而師之，誰獨且無師乎？奚必知代而心自取者有之？愚者與有焉。未成乎心而有是非，是今日適越而昔至也。是以無有爲有。無有爲有，雖有神禹，且不能知。吾獨且奈何哉。</h3>

<p class="zt"><q>「大知」</q><q>「小知」</q>，承上篇「小知不及大知」言，然上篇褒大貶小，此篇則大小俱遣，不可不知也。<br>
先知於言者，言從知生也。自「其寐也魂交」以下，皆就<q>「知」</q>言；至下節「夫言非吹也」方及於<q>「言」</q>。<em>知與言者，物論之權輿也。</em><br>
<q>「閑閑」</q>，廣博貌。<q>「閒閒」</q>，有所分別也。<q>「<abbr title="音談">炎炎</abbr>」</q>，美盛貌。<q>「詹詹」</q>，猶沓沓，多言而枝也。<br>
<q>「魂交」</q><q>「形開」</q>互文，魂交則形亦交，形開則魂亦開。<q>「形」</q>者魄也。<br>
<q>「接」</q>謂所接物也，<q>「與接爲構」</q>，構與交一義，猶孟子言「物交物矣」。<br>
<q>「鬬」</q>，爭也。<q>「日以心鬬」</q>，人間世篇所謂「知出乎爭，知也者，爭之器」是也。<br>
<q>「縵」</q><q>「窖」</q><q>「密」</q>三者，由疏而密，由緩而緊，皆言心鬬之狀也。鬬則不能無勝負，慮勝而憂負，而心無一時之恬愉矣。<q>「小恐」</q><q>「大恐」</q>蓋生於此。<q>「惴惴」</q>猶可言也，<q>「縵縵」</q>則張極而弛，精神渙散，不可言也。抑疏密緩緊雖有三，而皆不離乎發與守之二境。「發若機栝」言其速也。「留如詛盟」言其堅也。「留」者止也。曰<q>「守勝」</q>，不言負者，欲勝不欲負也。勝負是非，於文相對，於事則相承。隨是二者，膠膠擾擾，日與天遠，終至不能復其初矣。<br>
<q>「殺」</q>謂減殺，讀去聲。<q>「消」</q>，消鑠也。<q>「其溺之所爲之不可使復之也」</q>，十二字爲一句。「溺」如孟子「陷溺其心」之溺。此「不可使復」，其病在發而不知節。<br>
<q>「厭」</q>讀如禮記大學篇「見君子而後厭然」之厭，與孟子言「鄉原閹然媚於世」之閹，音義亦通，謂閉藏也。故曰<q>「如緘」</q>。<q>「洫」</q>，敗也。<q>「老洫」</q>，老而敗壞也。<br>
<q>「近死之心，莫使復陽」</q>，此「莫使復」病在守而非其理。<br>
發之病毗於陽，守之病毗於陰。惟其毗於陰，故曰<q>「近死之心」</q>，而下更明揭之曰<q>「莫使復陽也」</q>。易復卦初爻曰「不遠復，無祗悔，元吉」，上爻則曰「迷復凶，有災眚」，此兩不復，皆所謂迷復之凶者也。<br>
<q>「喜怒」</q>以下十二字，並兩兩相對。<q>「慮」</q>在事前，<q>「嘆」</q>在事後。<q>「慹」</q>同執，謂不變也。<q>「姚」</q>如票姚之姚，輕捷也。<q>「佚」</q>者安佚，姚之反也。<q>「啓」</q>如書堯典「胤子朱啓明」之啓，通達也。<q>「態」</q>有故爲義，今俗猶有「作態」之言，亦啓之反也。<q>「樂出虛，蒸成菌」</q>，皆譬喻之辭。而「樂出虛」又遙與上「人籟」相應。<q>「日夜相代乎前，而莫知其所萌」</q>，「萌」，始也，生也。言此十二者迭生於心，不能測其所由始也。虛之出樂，蒸之成菌，正同乎此。<br>
<q>「已乎已乎」</q>，歎辭，莊子書中屢有之。人間世篇云「已乎已乎，臨人以德」，則陽篇云「已乎已乎，且無所逃」，皆是也。或讀作我己之己，非也。此「已」字正承上「使其自已」之文。<em>人惟不能自已，故汩沒於此心之變幻中而不能自脫。疊言已乎，亦此老人親切爲人處，未可放過也。</em><br>
<q>「旦莫得此，其所由以生乎」</q>，「莫」同暮，旦暮，猶後人言早晚，謂幾時也。「此」即指上十二種心「相代乎前」者。此<q>「其所由以生」</q>，直窮其源，起下真宰真君之文也。老子曰「萬物並作，吾以觀其復。夫物芸芸，各歸其根。歸根曰靜，靜曰復命」。老子於復處要其終，莊子於生處原其始，其意一也。<br>
<q>「非彼無我」</q>以下一轉。「彼」即「此其所由以生」之「此」，以對我言，故易曰彼。離彼心，即不復有我。而離我，則又誰取此心者。故又曰<q>「非我無所取」</q>，「取」根上「咸其自取」言。彼我本不相離，故曰<q>「是亦近矣，而不知其所爲使」</q>，「使」根上「使其自已」之使言。夫果有使之者，此當爲吾人之主宰，然索之而<q>「不得其眹」</q>。「眹」，兆也。故亦曰<q>「若有真宰」</q>而已。「若」之云者，疑似之間之辭也。<br>
<q>「可行己信」</q>，「信」如老子「其精甚真，其中有信」之信，信，消息也。消息存乎己，故曰「己信」。「行」，心行也。信雖行於心之中，而實<q>「不見其形」</q>，故結之曰<q>「有情而無形」</q>，「情」即「信」之謂也。此就夫心而欲推勘出其使之宰之者何在也。<br>
<em>自「百骸、九竅、六藏」以下，又就身而推勘之。</em><q>「百骸」</q>，百骨節也。<q>「九竅」</q>，眼耳口鼻並下前後竅而九。<q>「六藏」</q>，心肝脾肺腎兼命門而六也。<q>「賅」</q>，備也。<q>「說」</q>同悅。<q>「有私」</q>，謂私說也。承上「皆說」而言。有私，則私說之外皆其隸屬矣。故曰<q>「如是，皆有爲臣妾乎」</q>，「如是」二字當讀<small>同逗</small>。而臣妾無上下之分，勢不足以相治，將謂其迭爲君臣乎，又理勢之所不能有，於是始斷之曰<q>「其有真君存焉」</q>。「真君」即真宰，以承君臣言，故曰真君。真宰真君，並直接前「怒者其誰」一線說下，「誰」字虛點，「宰」與「君」則明示也。<q>「如求得其情與不得，無益損乎其真」</q>，「如」猶而也。得其情與不得，於真君並無加損。此猶佛氏言本性不以迷悟而存亡也。<q>「成形」</q>謂身也。<q>「不亡以待盡」</q>，破世人常見，執此身爲實有，以爲可以久駐，而不知無時不在遷變以盡，故曰「不亡以待盡」也。<q>「靡」</q>同劘，謂剴切之。<q>「與物相刃相靡」</q>，指「與接爲構，日以心鬬」者，日消日洫，有若切劘者然。<q>「行盡如馳，而莫之能止」</q>，所謂<q>「溺之所爲之不可使復之」</q>、<q>「近死之心莫使復陽」</q>者也。此「止」與上「其留如詛盟」之「留」訓止者異，「止」者已也。易艮上爲剝，覆之則震下爲復，蓋惟止而後能復也，莫能止斯莫能復矣，所以可悲也。<q>「役役」</q>，勞也。<q>「苶」</q>一作「薾」，字同，疲貌。<br>
<em>由「莫能止」而「不知所歸」而「形化」而「心與之然」，由「悲」而「哀」而「大哀」，層層警動，層層喚醒，莊子之用心蓋深矣，不得僅以文字觀也。</em><br>
<q>「芒」</q>同茫，昧也，謂不知也。天下篇云「芒乎昧乎，未之盡者」，分之則芒與昧爲兩名，合之則芒昧一也。<abbr title="人之生也，固若是芒乎？其我獨芒，而人亦有不芒者乎？"><q>「人之生也」</q>兩句</abbr>，設爲詰問之辭，以起下文也。<br>
<q>「隨其成心而師之」</q>，此與人間世篇孔子告顏子「猶師心者也」正同一義。<q>「成心」</q>與「成形」相應。「成」者，一成而不變，故成心者，執心也。蓋世之自謂不芒者，未嘗不自以爲得其所謂真宰真君而不知其非也。此變「君」與「宰」而言「師」者，自彼言之，則曰君曰宰，自我言之，我所師法，則曰師也。宰、君、師，隨文爲名，非通其脈絡，莊子之意不易明也。其「師」，則後大宗師是。若「成心」安足師，故曰<q>「誰獨且無師」</q>，又曰<q>「奚必知代而心自取者有之，愚者與有焉」</q>，「代而心自取」，即前「日夜相代乎前」、「非彼無我，非我無所取」之說也。<q>「未成乎心」</q>，心未執著者，所謂初心也。以是心而有是非，則下文所謂<q>「和之以是非」</q>者，故以惠子<q>「今日適越而昔至」</q>之說比之。明明今日適越，何言昔至？此以破凡情之執，以見時光無停，當其適越之頃，倏成過去，既成過去，謂非昔至可乎？是非亦然。當其是也，是即旋往；當其非也，非亦旋亡。如是，則豈可執可成者？故曰「是以無有爲有」。<br>
<q>「無有爲有」</q>，庚桑楚篇言之甚著，曰「天門者，無有也。萬物出乎無有。有不能以有爲有，必出乎無有，而無有一無有，至人藏乎是」。由是觀之，「無有」者天也。人心種種變幻，皆猶地籟發爲種種聲響，忽起忽滅，而不知有一不起不滅之天實運乎其中也。蓋至此層層推勘，知所謂真宰真君，皆強爲安名，總之一天而已。天之名亦不可執，寄之「無有」而已。是<q>「雖有神禹且不能知，吾獨且奈何哉」</q>，言非知解之所能億度，所以芒昧者眾也。<br>
<em>此節向未有如是解者，吾爲此解，以爲能得莊子之意，而深信不疑者三。</em>一，此篇引名家之說發明己意者凡四。首即此「今日適越而昔至」之說，次則「物方生方死」之說，並見天下篇惠施之所談也。再次則「指非指」「馬非馬」二說，公孫龍子所談，今猶存於其書者也。後三說皆引其文、用其義，而未嘗駁斥之。如舊解，此獨爲反之之辭，則與後三者不合，非其例矣。二，「無有爲有」，見於本書，乃莊子宗旨所在，亦即承襲老子「有生於無」之論。如舊解，以「無有爲有」指爲無稽之談，則顯與全書違戾矣。三，「雖有神禹且不能知」之言，即下文「黃帝之所聽熒」之意。不獨是也，如云「巧歷不能得」、云「萬世之後而一遇大聖，知其解者，是旦莫遇之也」，皆極言此理之不易知。如舊解，以禹所不知即爲非實，則如茲所舉數端又將何以釋之乎？或又疑曰，上文云有使之者、有宰之者，且明提出真宰真君之名矣，而今則謂以無有爲有，然則真君真宰可謂無有乎？夫無有者又何以爲君爲宰乎？曰，是誠不易言也。則試與子讀則陽篇少知與大公調之問答。少知曰「季真之莫爲，接子之或使，二家之議，孰正於其情，孰徧於其理？」太公調曰「或之使，莫之爲，未免於物，而終以爲過。或使則實，莫爲則虛。有名有實，是物之居。無名無實，在物之虛」。又曰「或之使，莫之爲，疑之所假」。又曰「道之爲名，所假而行。或使、莫爲，在物一曲。夫胡爲於大方？」<small>中有節文</small>。然則真君真宰，或使之說也；無有爲有，莫爲之說也。二者合之，虛實方備，而不墮於一曲之過。物論之齊，最忌偏執，必明乎此，而後於吾之所解，庶可無疑也已。</p>

<h3>夫言非吹也，言者有言，其所言者特未定也。果有言邪？其未嘗有言邪？其以爲異於鷇音，其有辨乎？其無辨乎？道惡乎隱而有真偽？言惡乎隱而有是非？道惡乎往而不存？言惡乎存而不可？道隱於小成，言隱於榮華。故有儒墨之是非，以是其所非而非其所是。欲是其所非而非其所是，則莫若以明。物無非彼，物無非是。自彼則不見，自知則知之。故曰彼出於是，是亦因彼。彼是方生之說也。雖然，方生方死，方死方生；方可方不可，方不可方可；因是因非，因非因是。是以聖人不由，而照之於天，亦因是也。是亦彼也，彼亦是也。彼亦一是非，此亦一是非。果且有彼是乎哉？果且無彼是乎哉？彼是莫得其偶，謂之道樞。樞始得其環中，以應無窮。是亦一無窮，非亦一無窮也。故曰「莫若以明」。</h3>

<p class="zt">此承上「大言小言」而言。<br>
<q>「言非吹」</q>者，言有其意，不同於萬竅也，故曰<q>「言者有言」</q>。「有言」者，有其所以言也。<q>「其所言特未定」</q>者，言各有當，未可執一以論也。既未可執，故曰<q>「果有言邪？其未嘗有言邪」</q>，言而未嘗言，則與鷇音奚異？故又曰<q>「其以爲異於鷇音，其有辨乎？其無辨乎」</q>。「鷇」，鳥之初破卵而出者。「辨」之爲言別也。與鷇音無別，則亦如樂之出虛，雖謂言爲吹可也。篇首所以鋪陳萬竅之怒呺，而終歸於「怒者其誰」者，意實影射夫此。<br>
<q>「隱」</q>，如「隱几而坐」之隱，據也。<q>「道惡乎隱而有真偽？言惡乎隱而有是非」</q>，此發問以起下文。「惡」並讀如烏。蓋言者所以明道，故特以道言並提。老子開篇曰「道可道，非常道。名可名，非常名」，名言一也。此正從彼出也。<q>「道惡乎往而不存？言惡乎存而不可」</q>，「存」，在也。推原其本，則道固無真無偽，言固無是無非也。及夫<q>「道隱於小成，言隱於榮華」</q>，於是真偽判而是非起，如儒墨之爭是也。「小成」者非其全，「榮華」者非其實也。<br>
<q>「欲是其所非而非其所是，則莫若以明」</q>，「明」者，脫然於是非之外，而以鑒別夫是非者，應帝王篇所云「至人之用心若鏡」是也，義本老子「復命曰常，知常曰明」之「明」。郭象注謂「還以儒墨反覆相明」，失其旨矣。<br>
<q>「物無非彼，物無非是」</q><q>「彼出於是，是亦因彼」</q>，此皆出乎彼是之外，得以觀而知之，故曰<q>「自彼則不見，自知則知之」</q>。「知」者，明之知也。既曰「彼出於是，是亦因彼」，則與惠施「物方生方死」之說相類矣<small>「物方生方死」見天下篇</small>，故更假彼以明之。始僅言<q>「方生」</q>者，彼生於是，是生於彼也。繼之曰<q>「雖然，方生方死，方死方生」</q>者，以見彼生則是死，彼死則是生。彼是生死同時，則可不可是非亦同時，所以方可者即方不可，方不可者亦方可，因是者即因非，因非者亦因是。可與不可，是之與非，更無疆畔，於是乎兩齊矣。<br>
故曰<q>「聖人不由而照之於天」</q>。「不由」者，不在是非之內。「照之於天」，亦即照之「以明」也。下即接曰<q>「亦因是也」</q>者，惟不在是非之內，乃可以因夫是非也。<br>
<em>「以明」、「因是」，爲此文之兩支。後之譯印度辯論者，即名之曰「因明」，然義實不同。彼先因後明，謂因喻以明宗。此則先明後因，謂明照而因物。彼因爲「原因」之因，此因則「因任」之因，未可混也。吾前云「以明」所以去執，「因是」所以善用。析而言之，大體如是。實則言「以明」即兼「因是」，言「因是」不離「以明」，兩支仍一體也。</em><br>
<q>「是亦彼也，彼亦是也，彼亦一是非，此亦一是非，果且有彼是乎哉？果且無彼是乎哉」</q>，皆照後之言。兩齊之論，不同俗解，故曰<q>「彼是莫得其偶，謂之道樞。樞始得其環中，以應無窮」</q>。「偶」同耦。「莫得其偶」，特與篇首「喪耦」相應。彼「喪耦」表獨，此「莫得其偶」言無待。無待與獨，名異而理一也。消搖游云「若夫乘天地之正，而御六氣之辨，以游無窮者，彼且惡乎待哉」，言無所待者可以游於無窮也。此云「莫得其偶」，而亦繼之曰<q>「以應無窮」</q>，蓋惟能游者能應，亦惟能應者能游。游與應，亦名異而理一也。<br>
「樞」者言其運，「環」者象其圓。圓而能運，所以應于無窮也。盜跖篇曰「若是若非，執而圓機」。<q>「樞始得其環中」</q>，所謂圓機也。如是則<q>「是亦一無窮，非亦一無窮」</q>。「以明」之用若此，故曰<q>「莫若以明」</q>也。</p>

<h3>以指喻指之非指，不若以非指喻指之非指也；以馬喻馬之非馬，不若以非馬喻馬之非馬也。天地一指也，萬物一馬也。可乎可，不可乎不可。道行之而成，物謂之而然。惡乎然？然於然。惡乎不然，不然於不然。物固有所然，物固有所可。無物不然，無物不可。故爲是舉莛與楹，厲與西施，恢桅憰怪，道通爲一。其分也，成也；其成也，毀也。凡物無成與毀，復通爲一。唯達者知通爲一，爲是不用而寓諸庸。庸也者，用也；用也者，通也；通也者，得也；適得，而幾矣。因是已。已而不知其然謂之道。勞神明爲一，而不知其同也，謂之朝三。何謂朝三？曰「狙公賦芧，曰『朝三而莫四』，眾狙皆怒。曰『然則朝四而莫三』，眾狙皆悅」。名實未虧而喜怒爲用，亦因是也。是以聖人和之以是非而休乎天均，是之謂兩行。</h3>

<p class="zt">上節主在說言，於物一出而已，此節則主在說物。上節言以明而帶言因是，此節則主言因是，於天均一點而已。上節言照之於天，此言休乎天均。照則用行，休則用息。用之息者，反其本也。後言「葆光」，蓋根乎此。<br>
<q>「指非指」</q>，公孫龍子之說也，見龍書指物篇，其言曰「物莫非指，而指非指」。「物莫非指」者，言物皆人之所指，「而指非指」者，謂此指物之指則不在所指，而不可同於物也。
<q>「馬非馬」</q>，亦公孫龍子之說也，見其書白馬篇，曰「白馬非馬何？馬者所以命形也，白者所以命色也。命色者非命形也，故曰白馬非馬」。茲云「馬非馬」者，蓋省文而又倒言之。上「馬」，凡馬也，下「馬」，一馬也。凡馬之名，自非一馬所能據，故曰「馬非馬」。蓋「指非指」，所以標能所之殊；「馬非馬」，所以見全偏之別，此龍之旨也。莊子則爲更進一解，以爲所由能立，偏以全存。欲去其以能爲所、以偏混全之執，不如並能指之，名全馬之名，而亦不立，斯其執自無從生，故曰<q>「以指喻指之非指，不若以非指喻指之非指也；以馬喻馬之非馬，不若以非馬喻馬之非馬也」</q>。蓋仍上文「無有爲有」之義。於「無有」上立論，非欲破龍之說也。「喻」如禮學記「可謂善喻矣」之喻，謂曉導人，非譬喻之喻也。<q>「天地一指、萬物一馬」</q>者，言天地之大，亦可以此一指觀；萬物之眾，亦可以此一馬觀也。<br>
由此可知道物之名，隨人所施，都無自性，故曰<q>「可乎可，不可乎不可，道行之而成，物謂之而然，惡乎然？然於然，惡乎不然？不然於不然」</q>。顧<q>「物固有所然，物固有所可」</q>，常人之所知也；<q>「無物不然，無物不可」</q>，則非常人之所知也。「無物不然，無物不可」，即上所云「道惡乎往而不存，言惡乎存而不可」者也。物論之齊，蓋齊乎此。<br>
<q>「故爲是舉莛與楹，厲與西施，恢恑憰怪，道通爲一」</q>，「莛」，藁也。漢書東方朔傳云「以莛撞鐘」是也。「楹」，屋柱也。「厲」，癩也，惡也。「西施」，美女也。「恢」同詼，「恑」同詭。「憰」同譎。「詼詭譎怪」，言窮物之異狀，以道言之，皆通爲一，又不獨小大美惡，如莛楹、厲施之可齊已也。<br>
<q>「其分也，成也」</q>，所謂<abbr title="見老子書">樸散則爲器</abbr>也。<q>「其成也，毀也」</q>，所謂<abbr title="見老子書">爲者敗之</abbr>也。然無成固無毀，無毀亦無成也，故又曰<q>「凡物無成與毀，復通爲一」</q>。言「凡物」者，以一物論，則有成毀，總物之全而觀之，成亦在其中，毀亦在其中，則何成何毀哉。<br>
<q>「唯達者知通爲一，爲是不用而寓諸庸」</q>，「不用」即前云「不由」。不由者，不由是非；不用者，不用成毀；然是者成之，非者毀之，成毀是非，非有二也。「寓」猶寄也。「庸」，用也，而兼有常義，即禮中庸之庸。「寓諸庸」者，不用而用之。用無固必，故曰寓也。<br>
<q>「用也者通也」</q>，承上「知通爲一」言。然上「通」乃知之通，此「通」乃用之通，亦微有別，不可不知也。<q>「通也者得也，適得而幾矣」</q>，「得」者中也<small>中讀去聲</small>。「幾」者，庶幾之幾，謂<abbr title="見老子書">幾於道</abbr>也。<br>
<q>「因是已」</q>三字，所以結上文。蓋「不用而寓諸庸」云者，正爲「因是」作注釋也。故特於此點出。<q>「已而不知其然謂之道」</q>，「已」上合有「因是」二字，以一直敘下，故略之。下篇養生主云「以有涯隨無涯，殆已。已而爲知者，殆而已矣」。「已而爲知」上略一「殆」字，與此正一例也。「不知其然」者，無心之謂。必至無心，而後是真無己，是真執盡，故如是始謂之道。如是始謂之道，故上「適得」僅謂之「而幾」矣，直是不容有絲毫意見之未消融也。<br>
<q>「勞神明爲一」</q>，是有心爲一者。<q>「不知其同」</q>，謂不知玄同於物也，故以狙公賦芧況之。<q>「名實未虧而喜怒爲用」</q>，狙固愚矣，然狙公則誠何心哉？曰<q>「亦因是也」</q>者，言此「因是」假其用以濟其姦，非真所謂「因是」者，特揀別之也。列子黃帝篇亦載此事，而曰「聖人以智籠羣愚，亦猶狙公以智籠眾狙也，名實不虧，使其喜怒哉」。此大乖莊子之意。其書本出後人纂輯，間爲之附益，固宜其言之雜而不衷於理也。<br>
<q>「謂之朝三」</q>者，舉二字以賅下文，文之省也。<q>「狙」</q>，獼猴也。<q>「狙公」</q>，養狙者。<q>「芧」</q>同𣏗，亦作杼，山木篇云「食杼栗」是也。<q>「賦」</q>猶頒也。<q>「莫」</q>，暮本字。<q>「虧」</q>，損也。<q>「和之以是非而休乎天均」</q>，「均」者，等視是非，而無所偏倚者也。惟休乎此，所以能和之也。<q>「是之謂兩行」</q>，「兩行」者，因是、以明，如車兩輪、如人兩足，失一而不能行者也。如狙公賦芧，即知「因是」而不知「以明」，以是失其和，而流爲刻覈。後世法家之因任<abbr title="書中原作「形」，今改。">刑</abbr>名，蓋此之類已。</p>

<h3>古之人，其知有所至矣。惡乎至？有以爲未始有物者，至矣，盡矣，不可以加矣。其次以爲有物矣，而未始有封也。其次以爲有封焉，而未始有是非也。是非之彰也，道之所以虧也。道之所以虧，愛之所以成。果且有成與虧乎哉？果且無成與虧乎哉？有成有虧，故昭氏之鼓琴也；無成與虧，故昭氏之不鼓琴也。昭文之鼓琴也，師曠之枝策也，惠子之據梧也，三子之知，幾乎。皆其盛者也，故載之末年。唯其好之也，以異於彼其好之也，欲以明之彼。非所明而明之，故以堅白之昧終。而其子又以文之綸終，終身無成。若是而可謂成乎？雖我亦成也。若是而不可謂成乎？物與我無成也。是故滑疑之耀，聖人之所圖也。爲是不用而寓諸庸，此之謂以明。</h3>

<p class="zt"><q>「未始有物」</q>，即所謂「無有」也，故曰<q>「至矣，盡矣，不可以加矣」</q>。<q>「有物矣而未始有封」</q>，「封」，界域也。無界域則猶混而同之，有封，則彼是起矣，然猶未有是非也。<em>此似自天地之初說起，而實就當人一念作是體勘也。</em><br>
<q>「是非之彰也，道之所以虧也。道之所以虧，愛之所以成」</q>。此「虧」對「成」言，成則全而虧則缺也。上言「道惡乎往而不存，言惡乎存而不可，道隱於小成，言隱於榮華」，繼言「道行之而成，物謂之而然」，仔細玩之，蓋亦與此文約略相當。「道惡乎往而不存，言惡乎存而不可」，所謂「有物矣而未始有封也」。「道隱於小成，言隱於榮華」及「道行之而成，物謂之而然」，則「有封矣而未始有是非也」。然「其分也，成也；其成也，毀也」，成必有虧，故此以<q>「是非之彰也，道之所以虧」</q>卒言之。<q>「道之所以虧，愛之所以成」</q>，「愛」猶私也。私起，而是非之公蓋難言矣。然成虧後起者也，循其本始，何成何虧，故曰<q>「果且有成與虧乎哉，果且無成與虧乎哉」</q>。試以昭氏鼓琴明之。其鼓琴也，宮起而商止，角起而徵止，是有成虧也。其不鼓琴也，宮商不奏，而五音釐然，則是無成虧也。<q>「故昭氏之鼓琴也」</q><q>「故昭氏之不鼓琴也」</q>，兩「故」字皆訓同則。<br>
<q>「昭氏」</q>，鄭人，呂氏春秋君守篇所云「鄭大師文」者是，下言<q>「昭文」</q>可見也。<br>
<q>「師曠」</q>，晉人，見孟子與左氏春秋傳。<q>「枝策」</q>猶柱杖也。<br>
<q>「惠子據梧」</q>，即德充符篇末所云「倚樹而吟，據槁梧而瞑」者。天運篇言「帝張咸池之樂於洞庭之野」，亦有「倚於槁梧而吟」語。<br>
<em>蓋聲音之理，最與道通，故舉是三子而言其<q>「知幾」</q>於道，而<q>「皆其盛者也」</q>。</em>「幾」，近也。<q>「載之末年」</q>，「載」，事也。「末年」，晚年，猶言終身也。<br>
<q>「唯其好之也」</q>句。<q>「以異於彼其好之也」</q>八字爲句。「彼其」疊用，古多有之。如詩「彼其之子」是也。<q>「欲以明之彼」</q>句，蓋言三子之所好，各以與他人之好者異，故恆欲明之於人也。不知道非所明，而強明之，<q>「故以堅白之昧終」</q>。「堅白」者，所謂「堅白石二」<small>見公孫龍子堅白論</small>、「離堅白若縣寓」<small>見天地篇</small>。謂之「昧」者，堅白不足以明道，祗益其暗昧而已。德充符篇末謂惠子「天選子之形，子以堅白鳴」，則此言惠子也。<q>「而其子又以文之綸終，終身無成」</q>，此言昭文之子。「綸」，琴絃也。言惠子以槪二人，言昭文之子，又以槪後之人人矣。<br>
<q>「若是而可謂成乎，雖我亦成也，若是而不可謂成乎，物與我無成也」</q>，又反覆以明成則有虧、虧則無成也。「滑」，滑亂。「疑」，疑似。<q>「滑疑之耀」</q>，謂以滑亂疑似之論而炫耀於世者，指當時之辯者，如公孫龍等皆是。<q>「聖人之所圖也」</q>，猶言聖人之所鄙，「圖」得爲鄙者，書大誥「反鄙我周邦」，即反圖我周邦也。彼以鄙爲圖，此以圖爲鄙，一也。<br>
<q>「爲是不用而寓諸庸」</q>，此重複前文，而與前文微別。前文重在「寓諸庸」，此則重在「不用」也。<q>「此之謂以明」</q>，以結「莫若以明」以下數節之意，亦以見異於三子之明之也。</p>

<h3>今且有言於此，不知其與是類乎？其與是不類乎？類與不類，相與爲類，則與彼無以異矣。雖然，請嘗言之。有始也者，有未始有始也者，有未始有夫未始有始也者。有有也者，有無也者，有未始有無也者，有未始有夫未始有無也者。俄而有無矣，而未知有無之果孰有孰無也。今我則已有謂矣，而未知吾所謂之其果有謂乎？其果無謂乎？天下莫大於秋豪之末，而大山爲小；莫壽乎殤子，而彭祖爲夭。天地與我並生，而萬物與我爲一。既已爲一矣，且得有言乎？既已謂之一矣，且得無言乎？一與言爲二，二與一爲三。自此以往，巧歷不能得，而況其凡乎？故自無適有以至於三，而況自有適有乎？無適焉，因是已。</h3>

<p class="zt"><q>「有言於此」</q>，即「請嘗言之」以下自「有始也者」至「天地與我並生，而萬物與我爲一」之言也。<br>
<q>「不知其與是類乎，其與是不類乎」</q>，「是」即上文「古之人其知有所至」至「而未始有是非」三層之說也。上自無說到有；此則翻之，而自有說到無。上雖曰無封無是非，而大者自大、小者自小，壽者自壽、夭者自夭也；此則翻之，而曰<q>「莫大於秋毫之末，而大山爲小；莫壽乎殤子，而彭祖爲夭」</q>，則言固有異矣。然言雖異，而欲遣是非，祛執著，意即未嘗相違也。故始發疑問，而即轉曰<q>「類與不類，相與爲類，則與彼無以異矣」</q>。彼即是也。既無以異矣，又何事更言之？故又轉曰<q>「雖然，請嘗言之」</q>。「嘗」，試也。<br>
言<q>「未始有始」</q>，盡矣，而更進而曰<q>「有未始有夫未始有始也者」</q>。言<q>「未始有無」</q>，盡矣，而更進而曰<q>「有未始有夫未始有無也者」</q>。蓋懼立一名便生一執，故步步掃除，直使人無從以意見攀緣。此惟後之禪師家能如是指點人，所謂「高高山頂立，深深海底行」，所謂「百尺竿頭更進一步」，髣髴似之。然皆實際理地，非同詭辯也。抑掃除之者，欲其不執著也，非欲其蹈於虛無也。故旋又一轉曰<q>「俄而有無矣，而未知有無之果孰有孰無也」</q>。又曰<q>「今我則已有謂矣，而未知吾所謂之其果有謂乎，其果無謂乎」</q>。蓋執之，則無亦有也，無謂亦有謂也；不執，則有亦無也，有謂亦無謂也。前文言「果有言邪，其未嘗有言邪」，此正與相應。<br>
<q>「謂」</q>者，所爲有言也<small>爲讀去聲</small>。故知謂尤要於知言。<q>「天下莫大於秋豪之末，而大山爲小」</q>，「大山」，泰山也。<q>「莫壽乎殤子，而彭祖爲夭」</q>，「殤子」，嬰兒之夭折者也。此以言求之，無不知其不倫矣；以謂求之，則知莊子非讆言也。何也？以<q>「天地與我並生」</q>觀之，則壽者何壽，夭者何夭？以<q>「萬物與我爲一」</q>觀之，則大者何大，小者何小？故「知通爲一」，無不齊也。無不齊，則言大言小、言修言短，無之不可。所謂「道惡乎往而不存，言惡乎存而不可」者也。然則「小知不及大知，小年不及大年」，猶是拘方之論。<em>消搖游先教人舍小而取大，齊物論則教人大與小並遣。</em>蓋泥大則雖大亦小，惟絕大小，而後始成其爲真大也。<br>
<q>「既已爲一矣，且得有言乎」</q>，明本也。<q>「既已謂之一矣，且得無言乎」</q>，顯用也。<q>「一與言爲二，二與一爲三」</q>，即老子所謂「道生一，一生二，二生三」也。<q>「自此以往，巧歷不能得，而況其凡乎」</q>，所謂「三生萬物」也。「歷」，算也。「不能得」，不能盡其數也。「凡」者，凡人，謂常人也。<br>
<q>「故自無適有以至於三，而況自有適有乎」</q>，言萬變紛起，莫可得而操其機也，然有一焉，適而無適，則變者自變，而我不與之俱變，此山木篇所謂「物物而不物於物」者。機固在我，特人不知自操之耳，故曰<q>「無適焉，因是已」</q>。此言「因是」，實兼「以明」，言之以明，則不物於物，因是則所以物物也。夫曰因是，似有適矣，而物而不物<small>見在宥篇曰「物而不物，故能物物」</small>，則固未嘗有適也。「無適」即止之謂也。德充符曰「唯止能止眾止」，則何變之不可應哉。上云「以應無窮」，因也，應也，實一事也。一語兜轉，危矣亦微矣。</p>

<h3>夫道未始有封，言未始有常。爲是而有畛也，請言其畛：有左、有右，有倫、有義，有分、有辨，有競、有爭，此之謂八德。六合之外，聖人存而不論；六合之內，聖人論而不議；春秋經世，先王之志，聖人議而不辯。故分也者，有不分也。辯也者，有不辯也。曰：何也？聖人懷之，眾人辯之，以相示也。故曰：辯也者，有不見也。夫大道不稱，大辯不言，大仁不仁，大廉不嗛，大勇不忮。道昭而不道，言辯而不及，仁常而不周，廉清而不信，勇忮而不成。五者园而幾向方矣。故知止其所不知，至矣。孰知不言之辯，不道之道？若有能知，此之謂天府。注焉而不滿，酌焉而不竭，而不知其所由來，此之謂葆光。</h3>

<p class="zt"><q>「畛」</q>，猶封也，特變其文者，所謂洸洋自恣以適己也。<q>「爲是」</q>，「是」即上云「自無適有」者。<br>
<q>「有左有右」</q>，左右字即從畛生。畛，田間界也。取名於畛者，十夫有溝，溝上有畛也。既有左右，則有類矣。有類則有宜矣，故次曰<q>「有倫有義」</q>。「倫」，類也。「義」，宜也。或作「有論有議」，非是。論議字雖從此出，此僅言其意，未及形之於言，不得曰論曰議也。有義則<q>「有分有辨」</q>，有辨則<q>「有競有爭」</q>。「分」麤而「辨」細，「競」弱而「爭」強也。<q>「八德」</q>，猶言八事。<br>
<q>「六合之外，聖人存而不論」</q>，「存」有察義，非曰漫置之也。「不論」者，不稽其類，本自混成，無得而稽也。<q>「六合之內，聖人論而不議」</q>，稽其類而不議其宜，各有其宜，無得而議也。<br>
<q>「春秋經世，先王之志，聖人議而不辯」</q>，舉其義而不辯於辭也，所謂據事直書，其義自見，無取於辯也。論語孔子歷敘春秋二百四十二年變遷之迹，而終曰「天下有道則庶人不議」，「庶人」者，孔子以自況。「議」即謂作春秋也。春秋雖魯史，而禮樂征伐實關天下之大，此天子之事也。以庶人而議天子之事，故曰「知我者其惟春秋乎，罪我者其惟春秋乎」。「議而不辯」，莊子蓋嘗有所聞，不然不能發此微言也。易與春秋，孔子之兩大著作，而又義相表裏者也。莊子於消搖游既闡易之緼，於齊物論又深明春秋之宏旨，著其本乎先王之志而爲經世之書，故吾常謂莊子之學實出於孔門顏子一脈，而兼承老氏之緒，觀此固有其徵矣。<br>
<q>「分也者有不分」</q>，<q>「辯也者有不辯」</q>，有分則必有分所不能及，辯則必有辯所不能及也。<q>「曰何也」</q>，以問發端。「聖人懷之」以下，則答辭也。<br>
<q>「懷之」</q>，總上「存而不論」三句言。懷之者，猶孟子言「引而不發」、「非深閉固拒」、「不欲人知」之謂也。<q>「眾人辯之以相示也」</q>，「相示」者，起自勝心，蓋「有競有爭」之端。此不言競爭者，辯起而道已喪，競爭更所不欲道也，觀<q>「辯也者，有不見也」</q>之言可知。<br>
<q>「大道不稱」</q>，老子所謂「道隱無名」也。<q>「大辯不言」</q>，老子所謂「善言不辯」也。<q>「大仁不仁」</q>，老子所謂「天地不仁」、「聖人不仁」也。<q>「大廉不嗛」</q>，老子所謂「廉而不劌」也。<q>「大勇不忮」</q>，老子所謂「善戰者不怒，善勝敵者不爭」也。反之則<q>「道昭而不道，言辯而不及，仁常而不周，廉清而不信，勇忮而不成」</q>。「周」，各本作「成」，而古藏本作「周」，郭注云「有常愛者必不周」，是郭本原亦作「周」，作「成」者，涉下「成」字而訛，故正之。「不信」者，不實也。<q>「五者园而幾向方矣」</q>，「园」，崔譔音刓，是也，蓋即刓之別體，謂殘缺也。「方」者，道之一隅也，天下篇分道術、方術爲二，道言其全、方言其偏，其義甚顯。故「幾向方」者，謂其將退而爲方。「方」正與上「道」字對。或者不知，以爲方對圓言，乃訓园爲圓，謂五者本圓，而近向方，乃大誤也。郭注云「此五者皆以有爲傷當者也」，「傷當」正釋「园」字，與殘缺義近。其音團者，疑即用剸訓，非謂圓也。至後云「外不可求而求之，譬猶以圓爲方、以魚慕鳥耳」，則別自起義，初不關乎本文，不得據此注而定其認园作圓也。以园爲圓，蓋字司馬彪始，彪之說不可得而考，要之，無所據依，不可從也。<br>
<q>「知止其所不知，至矣」</q>，應上「有以爲未始有物者，至矣盡矣」義。未始有物，固知之所不得知也。<q>「孰知不言之辯、不道之道」</q>，前以道、言並起，此亦以道、言雙收，文雖變幻百出，而脈絡固自不紊也。<q>「若有能知，此之謂天府」</q>，以其不偏言，則曰「天均」；以其無盡言，則曰「天府」，總之一「天」而已。<q>「注焉而不滿，酌焉而不竭，而不知其所由來」</q>，此以見天府之大也，然實只人之一心而已。此心之明，要在善藏而不妄發，故以<q>「此之謂葆光」</q>結之。「葆」者，保也。「滑疑之耀」，不明而明。「葆光」，則明而不明也。明而不明者，知止乎其所不知也。<br>
<em>自「大知閑閑」至此，凡六節，以「知」起，以「不知」終。七篇之中，於正面文字費如許分疏者，蓋僅此一篇，正以名相之談，理窟所在，不得不條分縷析，委曲開陳，讀者殆未可以輕心接之也。</em></p>

<h3>故昔者堯問於舜曰「我欲伐宗膾、胥、敖，南面而不釋然，其故何也？」<br>
舜曰「夫三子者，猶存乎蓬艾之間。若不釋然，何哉？昔者十日並出，萬物皆照，而況德之進乎日者乎！」</h3>

<p class="zt">此藉以釋「萬物與我爲一」之義也。<br>
<q>「宗膾」</q>、<q>「胥」</q>、<q>「敖」</q>，三國，以下言<q>「三子」</q>可知之。人間世篇亦有「堯攻叢枝、胥、敖」語。「叢」「宗」音近，「叢枝」當即「宗膾」，則三國者，宗膾一，胥一，敖一也。然其地其事皆不可考矣。<br>
<q>「南面而不釋然」</q>，意在用兵，故不能自寧也。<q>「猶存乎蓬艾之間」</q>，「猶」，如也。「存」，在也。「蓬艾之間」，言其不足爭也。<q>「十日並出」</q>，十日蓋謂十干，特藉喻之辭。後淮南子本經訓因謂「堯時十日並出，焦禾稼，殺草木，而民無所食，乃使羿上射十日，而落其九」，直附會耳。日照萬物，而<q>「德有進於日」</q>者，蓋窮巖幽谷，日之所不及，德則無不到也。消搖遊云「之人也，之德也，將旁薄萬物以爲一」，即其徵已。</p>

<h3>齧缺問乎王倪曰「子知物之所同是乎？」<br>
曰「吾惡乎知之！」<br>
「子知子之所不知邪？」<br>
曰「吾惡乎知之！」<br>
「然則物無知邪？」<br>
曰「吾惡乎知之！雖然，嘗試言之。庸詎知吾所謂知之非不知邪？庸詎知吾所謂不知之非知邪？且吾嘗試問乎女：民溼寢則腰疾偏死，鰌然乎哉？木處則惴慄恂懼，猨猴然乎哉？三者孰知正處？民食芻豢，麋鹿食薦，蝍且甘帶，鴟鴉耆鼠，四者孰知正味？猨猵狙以爲雌，麋與鹿交，鰌與魚游。毛嬙、麗姬，人之所美也，魚見之深入，鳥見之高飛，麋鹿見之決驟。四者孰知天下之正色哉？自我觀之，仁義之端，是非之塗，樊然殽亂，吾惡能知其辨？」<br>
齧缺曰「子不知利害，則至人固不知利害乎？」<br>
王倪曰「至人神矣！大澤焚而不能熱，河漢冱而不能寒，疾雷破山、<abbr title="「飄」字據郭慶藩莊子集釋本增">飄</abbr>風振海而不能驚。若然者，乘雲氣，騎日月，而游乎四海之外。死生無變於己，而況利害之端乎！」</h3>

<p class="zt"><q>「齧缺」</q>、<q>「王倪」</q>，皆假名。「齧缺」喻知，言其鑿也。「王倪」喻德，言其侗侗如小兒也。老子曰「含德之厚，比于赤子」是也。三答<q>「吾惡乎知之」</q>，承上「知止其所不知」，言德不在知也。<br>
「嘗」亦試也，<q>「嘗試」</q>疊言，猶下<q>「庸詎」</q>疊言，「庸」「詎」皆何也。何知吾所謂知之非不知？何知吾所謂不知之非知？猶大宗師篇云「庸詎知吾所謂天之非人乎？所謂人之非天乎？」皆欲人自下體勘，非作模棱兩可之語也。<br>
<q>「民」</q>，人也。<q>「偏死」</q>，<abbr title="「半」，原作「丰」，今改。">半</abbr>體不仁也。「恂」如大學「恂慄」之恂，「恂」亦懼也。<br>
<q>「芻豢」</q>，食草曰芻，食穀曰豢，謂牛羊與犬豕也。<q>「麋」</q>，鹿之大者。<q>「薦」</q>，蒿類<small>見爾雅疏</small>，詩鹿鳴「食野之蒿」是也。<br>
<q>「蝍且」</q>，蟋蟀，俗亦曰促織，皆聲之轉也。<q>「帶」</q>，同螮<small>藝文類聚、一切經音義，引此並作螮</small>，類篇「螮」一作蚳，蓋即蚳之別體。「蚳」，蟻子，周官書鼈人所謂「蚳醢」者是也。舊注以「帶」爲蛇，「蝍且」爲蜈公，謂蜈公喜食蛇。夫蜈公雖毒，然於蛇小大懸矣，豈能食蛇者哉！今於聲音求之，知爲蟋蟀與蚳無疑也。淮南子說林訓「騰蛇游霧，而殆於蝍蛆」，高誘云「蝍蛆，蟋蟀，爾雅謂之蜻蛚。上蛇，蛇不敢動，故曰『殆於蝍蛆』也」。其以蝍蛆爲蟋蟀是也，然不得據此便謂蝍且嗜蛇。彼上蛇而制之者，偶然之事，猶鼠入象鼻，爲象所苦耳。人之於芻豢，麋鹿之於薦，鴟鴉之於鼠，皆常食也，蟋蟀豈能常食蛇哉？故吾從蟋蟀之解，而於「甘帶」則別釋之，求夫事理之所安而已。<br>
<q>「猵狙以爲雌」</q>，以猵狙爲雌也。「狙」見上，「猵」亦狙屬。舊以爲一物，非也。<q>「麗」</q>同酈，一作驪，見左氏春秋傳，驪姬，晉獻公夫人。<q>「毛嬙」</q>，古美人名，或云越王姬也。「決」如前篇「決起」之決。<q>「決驟」</q>，突馳也。<br>
<q>「正處」、「正味」、「正色」</q>三段，言人、物之殊性，無有同是也。孟子言「口之於味有同嗜，耳之於聲有同聽，目之於色有同美」，而此獨不然者，非矯異也。夫言有同，則固有不同者矣。惟同者從其同，而異者任其異，斯不齊之齊也。易同人之象曰「君子以類族辨物」，既同人矣，又何類族辨物之有？不知類族辨物，正所以爲同人也。睽之象曰「君子以同而異」，睽異矣，又奚同之有？不知異不礙同，睽之所以終不孤也。故同人之彖傳曰「君子以通天下之志」，而睽傳亦云「天地睽而其事同也，男女睽而其志通也」，茲篇上云「用也者通也，通也者得也」，蓋正其義也。明乎此，則於王倪之言庶幾無誤解矣。<br>
<q>「樊然」</q>，<q>「殽亂」</q>之貌。「殽」與淆同。<q>「惡能知其辨」</q>，辨則有不辨，故以不知泯其全也。下由是非而利害，由利害而死生，則所以釋「天地與我並生」之義。
<q>「至人神矣」</q>以下，義見前篇。<q>「死生」</q>之論，詳在下文，茲故不更釋。</p>

<h3>瞿鵲子問乎長梧子曰「吾聞諸夫子『聖人不從事於務，不就利，不違害，不喜求，不緣道；無謂有謂，有謂無謂，而游乎塵垢之外』。夫子以爲孟浪之言，而我以爲妙道之行也。吾子以爲奚若？」<br>
長梧子曰「是黃帝之所聽熒也，而丘也何足以知之？且女亦大早計，見卵而求時夜，見彈而求鴞炙。予嘗爲女妄言之，女亦妄聽之。奚旁日月，挾宇宙？爲其脗合，置其滑湣，以隸相尊。眾人役役，聖人愚芚，參萬歲而一成純。萬物盡然，而以是相緼。予惡乎知說生之非惑邪？予惡乎知惡死之非弱喪而不知歸者邪？麗之姬，艾封人之子也。晉國之始得之也，涕泣沾襟；及其至於王所，與王同匡牀，食芻豢，而後悔其泣也。予惡乎知夫死者不悔其始之蘄生乎？夢飲酒者，旦而哭泣；夢哭泣者，旦而田獵。方其夢也，不知其夢也。夢之中又占其夢焉，覺而後知其夢也。且有大覺而後知此其大夢也。而愚者自以爲覺，竊竊然知之。『君乎，牧乎』，固哉！丘也與女，皆夢也。予謂女夢，亦夢也。是其言也，其名爲弔詭。萬世之後，而一遇大聖知其解者，是旦莫遇之也。</h3>

<p class="zt">則陽篇有長梧封人問子牢之言，<q>「長梧子」</q>即長梧封人，「封人」著其官，「子」則男子之通稱也。子牢，琴牢，孔子弟子。長梧既嘗問於子牢，必亦孔門之士。瞿鵲子稱<q>「吾聞諸夫子」</q>，而長梧子答之以<q>「丘也何足以知之」</q>，丘，孔子名，弟子不當名其師，疑三千之中不能如七十子之心悅誠服者多矣；不然，則狂者之選，放其狂言，而不復以禮法自束，如孟子反、子琴張<small>張，牢字</small>之笑子貢，曰「是惡知禮意」<small>見大宗師篇</small>，豈得以常情衡之哉。<br>
<q>「聖人不從事於務」</q>，即上篇所云「孰弊弊焉以天下爲事」、「孰肯以物爲事」者。
是<q>「不就利，不違害」</q>，承上「不知利害」言，「違」，避也。「求」與「道」對，謂世俗之欲求也。<q>「不就利，不<abbr title="「違」，本作「避」，按原文改正。">違</abbr>害」</q>，利害齊矣；<q>「不喜求，不緣道」</q>，道欲齊矣。「緣」猶循也。<q>「無謂有謂，有謂無謂」</q>，寓言篇所云「終身言，未嘗言；終身不言，未嘗不言」，則語默亦齊矣，以此故得<q>「游乎塵垢之外」</q>也。<br>
<q>「孟浪」</q>猶漫浪，與上篇所云「大而無當，往而不反」一意。夫子以爲孟浪之言，非排之也，旋立旋掃，蓋不欲滯其迹也。若瞿鵲子認爲<q>「妙道之行」</q>則膠執矣。<br>
「熒」，惑也。<q>「黃帝之所聽熒」</q>，言黃帝聽之，不免於惑，而況丘也，何足以知之。此亦掃迹之談，最不易看。若以爲是貶孔子，將其言<q>「嘗爲女妄言之，女<abbr title="「亦」，本作「以」，按原文改正。">亦</abbr>妄聽之」</q>，亦自貶者邪？<br>
<q>「時夜」</q>猶司夜，謂雞也。「鴞」，司馬彪注云「小鳩是也」，<q>「鴞炙」</q>，以鴞肉炙而食之。見卵求時夜，見彈求鴞炙，謂學未至者，初有所見而遂謂已得之。「大」讀太，<q>「亦大早計」</q>，猶言欲速成也。<br>
<q>「奚」</q>，何不也，屬下讀。「奚」爲何，而亦爲何不，猶「曷」爲何，亦爲何不<small>詩王風君子于役「曷至哉」，何也；唐風有杕之杜「曷飲食之」，何不也</small>。奚、曷一也。<q>「旁日月」</q>，易繫辭傳所謂「通乎晝夜」。<q>「挾宇宙」</q>，所謂彌綸天地。皆喻辭也。<q>「爲其脗合」</q>，用其齊也。<q>「置其滑湣」</q>，舍其不齊也。「滑湣」猶雜亂也。<q>「以隸相尊」</q>，「隸」謂所隸屬，猶言賤也。因賤以爲貴，因貴以見賤，明貴賤無常也。無常而常用之，因是之道也。<br>
<q>「衆人役役」</q>，役於知也。<q>「聖人愚芚」</q>，藏於愚也。老子曰「我愚人之心也哉，沌沌兮。俗人昭昭，我獨若昬；俗人察察，我獨悶悶」，是其義也。彼作沌，從水；此作芚，從艸；又下言成純，從糸；中庸言「肫肫其仁」，從肉，義皆相通，蓋俱由易屯卦之屯出，天地始交之象也。<br>
<q>「參萬歲而一成純」</q>，承「旁日月」言，即「天地與我並生」之意。<q>「萬物盡然，而以是相緼」</q>，承「挾宇宙」言，即「萬物與我爲一」之意。參萬歲而一，斯無古今矣。萬物以是相緼，斯無物我矣。「緼」，絪緼也。「是」即指一言。「以是相緼」，易傳所謂「天地絪緼，萬物化醇」，而歸於致一者也。諸解以緼作蘊，而訓爲積，失之矣。<br>
無古今，無物我，則何生死之患之有，故曰<q>「予惡乎知說生之非惑邪？予惡乎知惡死之非弱喪而不知歸者邪？」</q>，又曰<q>「予惡乎知夫死者不悔其始之蘄生乎？」</q>。<em>夫死生者，物論之大者也。上自是非美惡而大小貴賤、成虧利害，無不齊視之矣，於是而復齊生死，則天下尚有不齊之物之論哉，蓋於是爲盡矣。</em><q>「弱」</q>，少。<q>「喪」</q>，亡在外也。<q>「歸」</q>，歸其家也。<br>
<q>「麗姬」</q>，驪戎之人，此云<q>「艾封人之子」</q>者，傳聞異辭也。晉爲侯國，而此稱獻公爲王者，用當時戰國之名。侯王皆君也。<q>「牀」</q>，寢所也。淮南子主術訓「匡牀蒻席，非不寧也」，高誘注曰「匡，安也」。後人因之，釋匡牀爲安牀，是也。然商君書云「明者無所不見，人君處匡牀之上而天下治」。則匡牀惟人君能處之，故此曰「與王同匡牀」，見其尊與君等，非獨安適而已。<br>
<q>「夢飲酒者」</q>以下，以夢覺喻死生。占夢者，古有其官，俗云詳夢是也。<q>「大覺而後知此其大夢」</q>，如上云「死生無變於己」，可謂大覺已。<q>「而愚者自以爲覺，竊竊然知之」</q>，「竊竊」，私小貌。<q>「君乎，牧乎」</q>，方斤斤於君與牧之間，此而不能齊，況死生之際哉，故譏之曰<q>「固哉」</q>。「固」，即<abbr title="「意必固我」，論語「毋意、毋必、毋固、毋我」">意必固我</abbr>之固，正游之反，膠於物而不能自脫者，非固陋之謂。「君乎，牧乎，固哉！」亦如孟子「吾身不能居仁由義，謂之自暴也」，以文法論，上當有「曰」字，蓋省之也。<q>「丘也與女，皆夢也。予謂女夢，亦夢也」</q>，仍上妄言妄聽之意，不欲聞之者滯於文義也。
<q>「是其言」</q>，即上所言。<q>「其名爲弔詭」</q>，「詭」，變幻也，變幻莫夢，亦莫如生。「弔詭」者，弔夢也，亦弔生也。<q>「萬世之後，而一遇大聖知其解者，是旦莫遇之也」</q>，言解之者希。萬世而一遇，猶如旦暮之間之速也。顧萬世何久，旦暮何促。就世俗言之，旦暮誠非萬世之比也。就通死生無古今者言之，則萬世亦何殊於旦暮哉。惟世俗不解此，故於此數百千年一瞬之間，區而劃之，一若尺寸之不可稍有差異。此其「固」又豈在「君乎牧乎」之下乎。是又言外之意，不可不善會者也。</p>

<h3>既使我與若辯矣，若勝我、我不若勝，若果是也、我果非也邪？我勝若、若不吾勝，我果是邪、而果非也邪？其或是邪，其或非也邪？其俱是也，其俱非也邪？我與若不能相知也，則人固受其黮闇。吾誰使正之？使同乎若者正之？既與若同矣，惡能正之？使同乎我者正之？既同乎我矣，惡能正之？使異乎我與若者正之？既異乎我與若矣，惡能正之？使同乎我與若者正之？既同乎我與若矣，惡能正之？然則我與若與人，俱不能相知也，而待彼也邪？<br>
何謂「和之以天倪」？曰「是不是，然不然」。是若果是也，則是之異乎不是也，亦無辯；然若果然也，則然之異乎不然也，亦無辯。化聲之相待，若其不相待。和之以天倪，因之以曼衍，所以窮年也。忘年忘義，振於無竟，故寓諸無竟。</h3>

<p class="zt">此又據前「守勝」之言，以見是非之未可以勝負定也。<br>
<q>「若」</q><q>「而」</q>皆汝也。<q>「黮闇」</q>，不明，猶言蔽也。<q>「正」</q>，如論語「就有道而正焉」之正，謂定其是非也。<br>
勝負者，取決於我與若者也，正者，取決於人者也。然人之見，猶我與若之見也，即猶不免於勝負之見也。勝負之見，即前「喜怒哀樂慮嘆變慹」之種種，所謂非彼無我之彼，彼且不自知其所爲使，而能爲是非之正乎？故曰<q>「而待彼也邪」</q>。「彼」字明繳上文。「待」即有偶，亦明繳上文也。<br>
「何謂和之以天倪」以下四十六字，呂惠卿註移在「所以窮年也」句下，謂由簡編脫誤，諸家多從之者，實則未嘗脫誤也。何以知之？<q>「和之以天倪」</q>，即承上「和之以是非而休乎天均」說。寓言篇曰「天均者，天倪也」，言天倪猶言天均，不必疑其無所承也，此其一。<q>「倪」</q>字已見於王倪之名，前後照射，有迹可尋，此其二。<q>「忘年忘義」</q>，文與「所以窮年」緊接，移之則失其紀緒，此其三。故今仍舊文，不改易也。<br>
夫是非既不可待彼而定，則將何以定之？曰以天定之。天與彼對，即天與人對也。故以「何謂和之以天倪」發端。曰天均者，言其不偏也；曰天倪者，言其無妄也。不偏，中也；無妄，誠也。<br>
<q>「是之異乎不是也，亦無辯」</q>，<q>「然之異乎不然也，亦無辯」</q>，則所謂「和」也。斯其義蓋與中庸通矣。<q>「是不是，然不然」</q>者，必於是，則失其是；必於然，則失其然也。列御寇篇曰「聖人以必不必，故無兵；衆人以不必必之，故多兵」，兵者，和之反也。<br>
<q>「化聲之相待，若其不相待」</q>，「化」，天也。「聲」，籟也。籟非天不聲，天非籟不顯，是其相待也。然而聲不與化留，化不隨聲往，是亦未嘗相待也。相待而若不相待，前所云「彼是莫得其偶，謂之道樞，樞始得其環中，以應無窮」也。故曰<q>「和之以天倪，因之以曼衍，所以窮年也」</q>。「曼衍」，舊注云無極，無極猶無窮，「因之以曼衍」，即「以應無窮」也。<br>
<q>「窮年」</q>，養生主篇所云「盡年」。<q>「忘年」</q>，承「窮年」言。忘年，則小年大年俱遣矣。<q>「忘義」</q>，承「和之」「因之」言。忘義，則小知大知俱遣矣。<q>「振於無竟，故寓諸無竟」</q>，「振」如孟子「金聲而玉振之也」之振，猶收也。「無竟」亦無窮也，是即易卦終乎未濟之義也。</p>

<h3>罔兩問景曰「曩子行、今子止，曩子坐、今子起，何其無特操與？」<br>
景曰「吾有待而然者邪，吾所待又有待而然者邪。吾待蛇跗蜩翼邪？惡識所以然，惡識所以不然？」</h3>

<p class="zt">此更藉景以申上「相待若不相待」之義也。<br>
<q>「景」</q>，古影字<small>景加彡作影，始晉葛洪字苑</small>。<q>「罔兩」</q>，景外微陰，即有二光時，景外別一景也，故曰兩。曰罔者，言其罔罔然若有若無也。<br>
夫景待形而有，其迹甚顯，非若化之與聲之難識也。而形待神而動，則其機已微，即與化聲無異，故曰<q>「吾有待而然者邪，吾所待又有待而然者邪」，所待謂形，形之所待，則神也。<br>
<q>「吾待蛇跗蜩翼邪」</q>，蛇跗蜩翼，以言其動以神，即動以天也。秋水篇云「蚿謂蛇曰『吾以衆足行，而不及子之無足，何也？』蛇曰『夫天機之所動，何可易邪，吾安用足哉？』」蛇跗如此，蜩翼豈有殊乎？以其天機之動也，故曰<q>「惡識所以然，惡識所以不然」</q>。<br>
<em>此與前云「不知其所爲使」，意正遙遙相應。吾所以言其文雖變幻百出，而線索固自分明也，要在讀者細心探玩耳。</em></p>

<h3>昔者莊周夢爲胡蝶，栩栩然胡蝶也，自喻適志與，不知周也。俄然覺，則蘧蘧然周也。不知周之夢爲胡蝶與？胡蝶之夢爲周與？周與胡蝶，則必有分矣。此之謂物化。</h3>

<p class="zt">此又託於己夢，以足上意也。<br>
<q>「栩栩」</q>，猶翩翩。<q>「自喻」</q>，自知也。<q>「適志與」</q>，「與」讀歟，言得意也。<q>「覺」</q>，寤也。<q>「蘧蘧」</q>，一作據據<small>見釋文云崔本如此</small>，意同，謂有形體可依據也。<q><br>
「不知周之夢爲胡蝶與？胡蝶之夢爲周與」</q>，兩「與」字亦讀歟，以見周、蝶之非二。<q>「周與胡蝶，則必有分矣」</q>，又以見周、蝶之非一也。二而非二，一而非一，相待若不相待之情也。「非彼無我，非我無所取」意如此；「天地與我並生，萬物與我爲一」意亦如此也。要之一化而已，故以<q>「此之謂物化」</q>結之。「物化」者，「喪我」之功之所致也。以無我爲樞，而以物化爲環，應之所以能無窮也。無我故不拒物，物化故不失我。知北游篇云「古之人外化而內不化」，又云「與物化者，一不化者也」，是故義不可以兩離，兩離則兩墮矣。<br>
<em>此篇理極玄微，而歸乎實際；情窮變化，而一本常然。要使人去其局心，從夫公是，順彼物則，不失本真。既不同希臘詭辯之淆訛，亦殊乎釋氏唯心之虛幻，洵樹論之崇標，窮理之巨匯已。吾解此文，未嘗不自愧其辭之費而不達也。</em></p>

</body>
</html>
